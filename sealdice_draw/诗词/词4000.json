{
    "_title": [
        "词"
    ],
    "_author": [
        "nao"
    ],
    "_date": [
        "2022/01/29"
    ],
    "_brief": [
        "共计 4521 首词，资源来自网络。"
    ],
    "_version": [
        "1.0.0"
    ],
    "_keys": [
        "词"
    ],
    "词": [
        "《临江仙 · 夜归临皋》\n夜饮东坡醒复醉，归来仿佛三更。家童鼻息已雷鸣，敲门都不应，倚杖听江声。\r\n长恨此身非我有，何时忘却营营？夜阑风静縠纹平，小舟从此逝，江海寄余生。\n\n作者：苏轼",
        "《江城子 · 密州出猎》\n老夫聊发少年狂，左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。\r\n酒酣胸胆尚开张，鬓微霜，又何妨。持节云中，何日遣冯唐？会挽雕弓如满月，西北望，射天狼。\n\n作者：苏轼",
        "《南乡子 · 黄州临皋亭作》\n晚景落琼杯，照眼云山翠作堆。认得岷峨春雪浪，初来，万顷蒲萄涨绿醅。\r\n暮雨暗阳台，乱洒歌楼湿粉腮。一阵东风来卷地，吹回，落照江天一半开。\n\n作者：苏轼",
        "《青玉案 · 元夕》\n东风夜放花千树，更吹落、星如雨。宝马雕车香满路，凤箫声动，玉壶光转，一夜鱼龙舞。\r\n蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。\n\n作者：辛弃疾",
        "《西江月 · 夜行黄沙道中》\n明月别枝惊鹊，清风半夜鸣蝉。稻花香里说丰年，听取蛙声一片。\r\n七八个星天外，两三点雨山前。旧时茅店社林边，路转溪桥忽见。\n\n作者：辛弃疾",
        "《水龙吟 · 登建康赏心亭》\n楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会、登临意。\r\n休说鲈鱼堪脍，尽西风、季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪。\n\n作者：辛弃疾",
        "《江城子 · 乙卯正月二十日夜记梦》\n十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。\r\n夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。\n\n作者：苏轼",
        "《满江红》\n怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！\r\n靖康耻，犹未雪。臣子恨，何时灭？驾长车、踏破贺兰山缺！壮志饥餐胡虏肉，笑谈渴饮匈奴血。待从头、收拾旧山河，朝天阙！\n\n作者：岳飞",
        "《小重山》\n昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。\r\n白首为功名。旧山松竹老，阻归程。欲将心事付瑶琴，知音少，弦断有谁听？\n\n作者：岳飞",
        "《南乡子 · 送述古》\n回首乱山横，不见居人只见城。谁似临平山上塔，亭亭，迎客西来送客行。\r\n归路晚风清，一枕初寒梦不成。今夜残灯斜照处，荧荧，秋雨晴时泪不晴。\n\n作者：苏轼",
        "《清平乐 · 忆别》\n别来春半，触目柔肠断。砌下落梅如雪乱，拂了一身还满。\r\n雁来音信无凭，路遥归梦难成。离恨恰如春草，更行更远还生。\n\n作者：李煜",
        "《浪淘沙令》\n把酒祝东风，且共从容。垂杨紫陌洛城东，总是当时携手处，游遍芳丛。\r\n聚散苦匆匆，此恨无穷。今年花胜去年红，可惜明年花更好，知与谁同？\n\n作者：欧阳修",
        "《卜算子 · 咏梅》\n驿外断桥边，寂寞开无主。已是黄昏独自愁，更着风和雨。\r\n无意苦争春，一任群芳妒。零落成泥碾作尘，只有香如故。\n\n作者：陆游",
        "《丑奴儿近 · 博山道中效李易安体》\n千峰云起，骤雨一霎儿价。更远树斜阳，风景怎生图画？青旗卖酒，山那畔别有人家。只消山水光中，无事过这一夏。\r\n午醉醒时，松窗竹户，万千潇洒。野鸟飞来，又是一般闲暇。却怪白鸥，觑着人欲下未下。旧盟都在，新来莫是，别有说话？\n\n作者：辛弃疾",
        "《浪淘沙 · 北戴河》\n大雨落幽燕，白浪滔天，秦皇岛外打鱼船。一片汪洋都不见，知向谁边？\r\n往事越千年，魏武挥鞭，东临碣石有遗篇。萧瑟秋风今又是，换了人间。\n\n作者：毛泽东",
        "《卜算子 · 咏梅》\n风雨送春归，飞雪迎春到。已是悬崖百丈冰，犹有花枝俏。\r\n俏也不争春，只把春来报。待到山花烂漫时，她在丛中笑。\n\n作者：毛泽东",
        "《洞仙歌》\n冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。\r\n起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来？又不道、流年暗中偷换。\n\n作者：苏轼",
        "《沁园春 · 长沙》\n独立寒秋，湘江北去，橘子洲头。看万山红遍，层林尽染；漫江碧透，百舸争流。鹰击长空，鱼翔浅底，万类霜天竞自由。怅寥廓，问苍茫大地，谁主沉浮？\r\n携来百侣曾游，忆往昔峥嵘岁月稠。恰同学少年，风华正茂，书生意气，挥斥方遒。指点江山，激扬文字，粪土当年万户侯。曾记否，到中流击水，浪遏飞舟！\n\n作者：毛泽东",
        "《采桑子 · 重阳》\n人生易老天难老，岁岁重阳。今又重阳，战地黄花分外香。\r\n一年一度秋风劲，不似春光。胜似春光，寥廓江天万里霜。\n\n作者：毛泽东",
        "《沁园春 · 雪》\n北国风光，千里冰封，万里雪飘。望长城内外，惟余莽莽。大河上下，顿失滔滔。山舞银蛇，原驰蜡象，欲与天公试比高。须晴日，看红装素裹，分外妖娆。\r\n江山如此多娇，引无数英雄竞折腰。惜秦皇汉武，略输文采。唐宗宋祖，稍逊风骚。一代天骄，成吉思汗，只识弯弓射大雕。俱往矣，数风流人物，还看今朝。\n\n作者：毛泽东",
        "《水调歌头 · 游泳》\n才饮长沙水，又食武昌鱼。万里长江横渡，极目楚天舒。不管风吹浪打，胜似闲庭信步。今日得宽馀，子在川上曰：“逝者如斯夫”。\r\n风樯动，龟蛇静，起宏图。一桥飞架南北，天堑变通途。更立西江石壁，截断巫山云雨，高峡出平湖。神女应无恙，当惊世界殊。\n\n作者：毛泽东",
        "《水调歌头 · 重上井冈山》\n久有凌云志，重上井冈山。千里来寻故地，旧貌变新颜。到处莺歌燕舞，更有潺潺流水，高路入云端。过了黄洋界，险处不须看。\r\n风雷动，旌旗奋，是人寰。三十八年过去，弹指一挥间。可上九天揽月，可下五洋捉鳖，谈笑凯歌还。世上无难事，只要肯登攀。\n\n作者：毛泽东",
        "《如梦令》\n万帐穹庐人醉，星影摇摇欲坠。归梦隔狼河，又被河声搅碎。还睡，还睡，解道醒来无味。\n\n作者：纳兰性德",
        "《浣溪沙》\n谁念西风独自凉，萧萧黄叶闭疏窗，沉思往事立残阳。\r\n被酒莫惊春睡重，赌书消得泼茶香，当时只道是寻常。\n\n作者：纳兰性德",
        "《朝中措 · 送刘仲原甫出守维扬》\n平山阑槛倚晴空，山色有无中。手种堂前垂柳，别来几度春风。\r\n文章太守，挥毫万字，一饮千钟。行乐直须年少，尊前看取衰翁。\n\n作者：欧阳修",
        "《渔家傲 · 秋思》\n塞下秋来风景异，衡阳雁去无留意。四面边声连角起，千嶂里，长烟落日孤城闭。\r\n浊酒一杯家万里，燕然未勒归无计。羌管悠悠霜满地，人不寐，将军白发征夫泪。\n\n作者：范仲淹",
        "《苏幕遮 · 怀旧》\n碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。\r\n黯乡魂，追旅思。夜夜除非，好梦留人睡。明月楼高休独倚，酒入愁肠，化作相思泪。\n\n作者：范仲淹",
        "《卜算子 · 黄州定慧院寓居作》\n缺月挂疏桐，漏断人初静。谁见幽人独往来，缥缈孤鸿影。\r\n惊起却回头，有恨无人省。拣尽寒枝不肯栖，寂寞沙洲冷。\n\n作者：苏轼",
        "《浣溪沙 · 游蕲水清泉寺》\n山下兰芽短浸溪，松间沙路净无泥。潇潇暮雨子规啼。\r\n谁道人生无再少？门前流水尚能西！休将白发唱黄鸡。\n\n作者：苏轼",
        "《如梦令》\n正是辘轳金井，满砌落花红冷。蓦地一相逢，心事眼波难定。谁省，谁省，从此簟纹灯影。\n\n作者：纳兰性德",
        "《金缕曲 · 赠梁汾》\n德也狂生耳。偶然间、淄尘京国，乌衣门第。有酒惟浇赵州土，谁会成生此意。不信道、遂成知己。青眼高歌俱未老，向尊前、拭尽英雄泪。君不见，月如水。\r\n共君此夜须沉醉。且由他、蛾眉谣诼，古今同忌。身世悠悠何足问，冷笑置之而已。寻思起、从头翻悔。一日心期千劫在，后身缘、恐结他生里。然诺重，君须记。\n\n作者：纳兰性德",
        "《长相思》\n山一程，水一程，身向榆关那畔行，夜深千帐灯。\r\n风一更，雪一更，聒碎乡心梦不成，故园无此声。\n\n作者：纳兰性德",
        "《木兰词 · 拟古决绝词柬友》\n人生若只如初见，何事秋风悲画扇。等闲变却故人心，却道故心人易变。\r\n骊山语罢清宵半，泪雨零铃终不怨。何如薄幸锦衣郎，比翼连枝当日愿。\n\n作者：纳兰性德",
        "《忆秦娥》\n箫声咽，秦娥梦断秦楼月。秦楼月，年年柳色，灞陵伤别。\r\n乐游原上清秋节，咸阳古道音尘绝。音尘绝，西风残照，汉家陵阙。\n\n作者：李白",
        "《一斛珠 · 晓妆初过》\n晓妆初过，沉檀轻注些儿个。向人微露丁香颗，一曲清歌，暂引樱桃破。\r\n罗袖裛残殷色可，杯深旋被香醪涴。绣床斜凭娇无那，烂嚼红茸，笑向檀郎唾。\n\n作者：李煜",
        "《玉楼春》\n晚妆初了明肌雪，春殿嫔娥鱼贯列。凤箫吹断水云间，重按霓裳歌遍彻。\r\n临风谁更飘香屑，醉拍阑干情味切。归时休放烛光红，待踏马蹄清夜月。\n\n作者：李煜",
        "《菩萨蛮 · 花明月暗笼轻雾》\n花明月暗笼轻雾，今宵好向郎边去！刬袜步香阶，手提金缕鞋。\r\n画堂南畔见，一晌偎人颤。奴为出来难，教君恣意怜。\n\n作者：李煜",
        "《渔父》\n浪花有意千里雪，桃花无言一队春。一壶酒，一竿身，快活如侬有几人。\n\n作者：李煜",
        "《渔父》\n一棹春风一叶舟，一纶茧缕一轻钩。花满渚，酒满瓯，万顷波中得自由。\n\n作者：李煜",
        "《虞美人》\n春花秋月何时了，往事知多少。小楼昨夜又东风，故国不堪回首月明中。\r\n雕栏玉砌应犹在，只是朱颜改。问君能有几多愁，恰似一江春水向东流。\n\n作者：李煜",
        "《浪淘沙令》\n帘外雨潺潺，春意阑珊。罗衾不耐五更寒。梦里不知身是客，一晌贪欢。\r\n独自莫凭栏，无限江山，别时容易见时难。流水落花春去也，天上人间。\n\n作者：李煜",
        "《相见欢》\n无言独上西楼，月如钩。寂寞梧桐深院锁清秋。\r\n剪不断，理还乱，是离愁。别是一般滋味在心头。\n\n作者：李煜",
        "《浪淘沙令》\n往事只堪哀，对景难排。秋风庭院藓侵阶。一任珠帘闲不卷，终日谁来？\r\n金锁已沉埋，壮气蒿莱。晚凉天净月华开。想得玉楼瑶殿影，空照秦淮！\n\n作者：李煜",
        "《渔父四首》\n渔父饮，谁家去。鱼蟹一时分付。酒无多少醉为期，彼此不论钱数。\r\n渔父醉，蓑衣舞。醉时却寻归路。轻舟短棹任斜横，醒后不知何处。\r\n渔父醒，春江午。梦断落花飞絮。酒醒还醉醉还醒，一笑人间今古。\r\n渔父笑，轻鸥举。漠漠一江风雨。江边骑马是官人，借我孤舟南渡。\n\n作者：苏轼",
        "《如梦令》\n常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。\n\n作者：李清照",
        "《如梦令 · 昨夜雨疏风骤》\n昨夜雨疏风骤，浓睡不消残酒。试问卷帘人，却道海棠依旧。知否？知否？应是绿肥红瘦。\n\n作者：李清照",
        "《点绛唇 · 蹴罢秋千》\n蹴罢秋千，起来慵整纤纤手。露浓花瘦，薄汗轻衣透。\r\n见客入来，袜刬金钗溜，和羞走。倚门回首，却把青梅嗅。\n\n作者：李清照",
        "《醉花阴》\n薄雾浓云愁永昼，瑞脑销金兽。佳节又重阳，玉枕纱厨，半夜凉初透。\r\n东篱把酒黄昏后，有暗香盈袖。莫道不销魂，帘卷西风，人比黄花瘦。\n\n作者：李清照",
        "《鹧鸪天 · 桂花》\n暗淡轻黄体性柔，情疏迹远只香留。何须浅碧深红色，自是花中第一流。\r\n梅定妒，菊应羞，画栏开处冠中秋。骚人可煞无情思，何事当年不见收。\n\n作者：李清照",
        "《一剪梅》\n红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。\r\n花自飘零水自流。一种相思，两处闲愁。此情无计可消除，才下眉头，却上心头。\n\n作者：李清照",
        "《渔家傲》\n天接云涛连晓雾，星河欲转千帆舞。仿佛梦魂归帝所，闻天语，殷勤问我归何处。\r\n我报路长嗟日暮，学诗谩有惊人句。九万里风鹏正举，风休住，蓬舟吹取三山去。\n\n作者：李清照",
        "《声声慢》\n寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。\r\n满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！\n\n作者：李清照",
        "《阮郎归 · 初夏》\n绿槐高柳咽新蝉，薰风初入弦。碧纱窗下水沉烟，棋声惊昼眠。\r\n微雨过，小荷翻，榴花开欲然。玉盆纤手弄清泉，琼珠碎却圆。\n\n作者：苏轼",
        "《少年游 · 润州作，代人寄远》\n去年相送，馀杭门外，飞雪似杨花。今年春尽，杨花似雪，犹不见还家。\r\n对酒卷帘邀明月，风露透窗纱。恰似姮娥怜双燕，分明照、画梁斜。\n\n作者：苏轼",
        "《定风波 · 南海归，赠王定国侍人寓娘》\n常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。\r\n万里归来颜愈少，微笑，笑时犹带岭梅香。试问岭南应不好？却道：此心安处是吾乡。\n\n作者：苏轼",
        "《江神子 · 别徐州》\n天涯流落思无穷。既相逢，却匆匆。携手佳人，和泪折残红。为问东风余几许，春纵在，与谁同？\r\n隋隄三月水溶溶，背归鸿，去吴中。回首彭城，清泗与淮通。欲寄相思千点泪，流不到，楚江东。\n\n作者：苏轼",
        "《水调歌头 · 明月几时有》\n明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间！\r\n转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。\n\n作者：苏轼",
        "《定风波》\n莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\r\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。\n\n作者：苏轼",
        "《南乡子 · 细雨湿流光》\n细雨湿流光，芳草年年与恨长。烟锁凤楼无限事，茫茫，鸾镜鸳衾两断肠。\r\n魂梦任悠扬，睡起杨花满绣床。薄悻不来门半掩，斜阳，负你残春泪几行。\n\n作者：冯延巳",
        "《谒金门 · 风乍起》\n风乍起，吹皱一池春水。闲引鸳鸯香径里，手挼红杏蕊。\r\n斗鸭阑干独倚，碧玉搔头斜坠。终日望君君不至，举头闻鹊喜。\n\n作者：冯延巳",
        "《西江月 · 平山堂》\n三过平山堂下，半生弹指声中。十年不见老仙翁，壁上龙蛇飞动。\r\n欲吊文章太守，仍歌杨柳春风。休言万事转头空，未转头时皆梦。\n\n作者：苏轼",
        "《水调歌头 · 快哉亭作》\n落日绣帘卷，亭下水连空。知君为我新作，窗户湿青红。长记平山堂上，欹枕江南烟雨，杳杳没孤鸿。认取醉翁语，山色有无中。\r\n一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。\n\n作者：苏轼",
        "《扬州慢》\n淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏、清角吹寒，都在空城。\r\n杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生？\n\n作者：姜夔",
        "《蝶恋花 · 春景》\n花褪残红青杏小。燕子飞时，绿水人家绕。枝上柳绵吹又少，天涯何处无芳草！\r\n墙里秋千墙外道。墙外行人，墙里佳人笑。笑渐不闻声渐悄，多情却被无情恼。\n\n作者：苏轼",
        "《生查子 · 元夕》\n去年元夜时，花市灯如昼。月上柳梢头，人约黄昏后。\r\n今年元夜时，月与灯依旧。不见去年人，泪满春衫袖。​\n\n作者：欧阳修",
        "《渔歌子 · 西塞山前白鹭飞》\n西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。\n\n作者：张志和",
        "《念奴娇 · 过洞庭》\n洞庭青草，近中秋、更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。\r\n应念岭表经年，孤光自照，肝胆皆冰雪。短发萧疏襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。\n\n作者：张孝祥",
        "《永遇乐 · 京口北固亭怀古》\n千古江山，英雄无觅孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。\r\n元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？\n\n作者：辛弃疾",
        "《临江仙》\n滚滚长江东逝水，浪花淘尽英雄。是非成败转头空。青山依旧在，几度夕阳红。\r\n白发渔樵江渚上，惯看秋月春风。一壶浊酒喜相逢。古今多少事，都付笑谈中。\n\n作者：杨慎",
        "《破阵子 · 为陈同甫赋壮词以寄之》\n醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。\r\n马作的卢飞快，弓如霹雳弦惊。了却君王天下事，赢得生前身后名。可怜白发生！\n\n作者：辛弃疾",
        "《雨霖铃 · 秋别》\n寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。\r\n多情自古伤离别，更那堪、冷落清秋节。今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？\n\n作者：柳永",
        "《蝶恋花 · 伫倚危楼风细细》\n伫倚危楼风细细，望极春愁，黯黯生天际。草色烟光残照里，无言谁会凭阑意。\r\n拟把疏狂图一醉，对酒当歌，强乐还无味。衣带渐宽终不悔，为伊消得人憔悴。\n\n作者：柳永",
        "《八声甘州》\n对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。\r\n不忍登高临远，望故乡渺邈，归思难收。叹年来踪迹，何事苦淹留。想佳人、妆楼颙望，误几回、天际识归舟。争知我、倚阑干处，正恁凝愁。\n\n作者：柳永",
        "《八声甘州》\n故将军饮罢夜归来，长亭解雕鞍。恨灞陵醉尉，匆匆未识，桃李无言。射虎山横一骑，裂石响惊弦。落魄封侯事，岁晚田园。\r\n谁向桑麻杜曲，要短衣匹马，移住南山？看风流慷慨，谈笑过残年。汉开边、功名万里，甚当时健者也曾闲？纱窗外、斜风细雨，一阵轻寒。\n\n作者：辛弃疾",
        "《丑奴儿 · 书博山道中壁》\n少年不识愁滋味，爱上层楼。爱上层楼，为赋新词强说愁。\r\n而今识尽愁滋味，欲说还休。欲说还休，却道“天凉好个秋”！\n\n作者：辛弃疾",
        "《摸鱼儿》\n更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤、画檐蛛网，尽日惹飞絮。\r\n长门事，准拟佳期又误。蛾眉曾有人妒，千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦，休去倚危栏，斜阳正在，烟柳断肠处。\n\n作者：辛弃疾",
        "《贺新郎 · 读史》\n人猿相揖别。只几个石头磨过，小儿时节。铜铁炉中翻火焰，为问何时猜得？不过几千寒热。人世难逢开口笑，上疆场彼此弯弓月。流遍了，郊原血。\r\n一篇读罢头飞雪，但记得斑斑点点，几行陈迹。五帝三皇神圣事，骗了无涯过客。有多少风流人物。盗跖庄蹻流誉后，更陈王奋起挥黄钺。歌未竟，东方白。\n\n作者：毛泽东",
        "《清平乐 · 六盘山》\n天高云淡，望断南飞雁。不到长城非好汉，屈指行程二万。\r\n六盘山上高峰，红旗漫卷西风。今日长缨在手，何时缚住苍龙？\n\n作者：毛泽东",
        "《满江红 · 和郭沫若同志》\n小小寰球，有几个苍蝇碰壁。嗡嗡叫，几声凄厉，几声抽泣。蚂蚁缘槐夸大国，蚍蜉撼树谈何易。正西风落叶下长安，飞鸣镝。\r\n多少事，从来急；天地转，光阴迫。一万年太久，只争朝夕。四海翻腾云水怒，五洲震荡风雷激。要扫除一切害人虫，全无敌。\n\n作者：毛泽东",
        "《忆秦娥 · 娄山关》\n西风烈，长空雁叫霜晨月。霜晨月，马蹄声碎，喇叭声咽。\r\n雄关漫道真如铁，而今迈步从头越。从头越，苍山如海，残阳如血。\n\n作者：毛泽东",
        "《望江南 · 超然台作》\n春未老，风细柳斜斜。试上超然台上望，半壕春水一城花。烟雨暗千家。\r\n寒食后，酒醒却咨嗟。休对故人思故国，且将新火试新茶，诗酒趁年华。\n\n作者：苏轼",
        "《桂枝香 · 金陵怀古》\n登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。\r\n念往昔，繁华竞逐。叹门外楼头，悲恨相续。千古凭高对此，漫嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。\n\n作者：王安石",
        "《新添声杨柳枝》\n【其一】\r\n一尺深红胜曲尘，天生旧物不如新。\r\n合欢桃核终堪恨，里许元来别有人。\r\n【其二】\r\n井底点灯深烛伊，共郎长行莫围棋。\r\n玲珑骰子安红豆，入骨相思知不知？\n\n作者：温庭筠",
        "《蝶恋花 · 阅尽天涯离别苦》\n阅尽天涯离别苦。不道归来，零落花如许。花底相看无一语，绿窗春与天俱莫。\r\n待把相思灯下诉。一缕新欢，旧恨千千缕。最是人间留不住，朱颜辞镜花辞树。\n\n作者：王国维",
        "《一剪梅 · 舟过吴江》\n一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。\r\n何日归家洗客袍？银字笙调，心字香烧。流光容易把人抛，红了樱桃，绿了芭蕉。\n\n作者：蒋捷",
        "《虞美人 · 听雨》\n少年听雨歌楼上，红烛昏罗帐。壮年听雨客舟中，江阔云低、断雁叫西风。\r\n而今听雨僧庐下，鬓已星星也。悲欢离合总无情，一任阶前、点滴到天明。\n\n作者：蒋捷",
        "《大圣乐 · 陶成之生日》\n笙月凉边，翠翘双舞，寿仙曲破。更听得艳拍流星，慢唱寿词初了，群唱莲歌。主翁楼上披鹤氅，展一笑、微微红透涡。襟怀好，纵炎官驻伞，长是春和。\r\n千年鼻祖事业，记曾趁雷声飞快梭。但也曾三径，抚松采菊，随分吟哦。富贵云浮，荣华风过，淡处还他滋味多。休辞饮，有碧荷贮酒，深似金荷。\n\n作者：蒋捷",
        "《唐多令》\n芦叶满汀洲，寒沙带浅流。二十年重过南楼。柳下系船犹未稳，能几日，又中秋。\r\n黄鹤断矶头，故人今在否？旧江山浑是新愁。欲买桂花同载酒，终不似、少年游。\n\n作者：刘过",
        "《摸鱼儿 · 雁丘词》\n问世间、情是何物，直教生死相许？天南地北双飞客，老翅几回寒暑！欢乐趣，离别苦，就中更有痴儿女。君应有语：渺万里层云，千山暮雪，只影向谁去？\r\n横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与，莺儿燕子俱黄土。千秋万古，为留待骚人，狂歌痛饮，来访雁丘处。\n\n作者：元好问",
        "《如梦令》\n一抹斜阳沙觜，几点闲鸥草际，乌榜小渔舟，摇过半江秋水。风起，风起，棹入白苹花里。\n\n作者：刘基",
        "《木兰花慢 · 滁州送范倅》\n老来情味减，对别酒，怯流年。况屈指中秋，十分好月，不照人圆。无情水，都不管，共西风只管送归船。秋晚莼鲈江上，夜深儿女灯前。\r\n征衫，便好去朝天。玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。\n\n作者：辛弃疾",
        "《青玉案》\n年年社日停针线，怎忍见、双飞燕？今日江城春已半，一身犹在，乱山深处，寂寞溪桥畔。\r\n春衫著破谁针线？点点行行泪痕满。落日解鞍芳草岸，花无人戴，酒无人劝，醉也无人管。\n\n作者：黄公绍",
        "《摊破浣溪沙》\n病起萧萧两鬓华，卧看残月上窗纱。豆蔻连梢煎熟水，莫分茶。\r\n枕上诗书闲处好，门前风景雨来佳。终日向人多酝藉，木犀花。\n\n作者：李清照",
        "《阮郎归》\n天边金掌露成霜，云随雁字长。绿杯红袖趁重阳，人情似故乡。\r\n兰佩紫，菊簪黄，殷勤理旧狂。欲将沉醉换悲凉，清歌莫断肠。\n\n作者：晏几道",
        "《临江仙》\n梦后楼台高锁，酒醒帘幕低垂。去年春恨却来时，落花人独立，微雨燕双飞。\r\n记得小蘋初见，两重心字罗衣。琵琶弦上说相思，当时明月在，曾照彩云归。\n\n作者：晏几道",
        "《鹧鸪天》\n彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。\r\n从别后，忆相逢，几回魂梦与君同。今宵剩把银釭照，犹恐相逢是梦中。\n\n作者：晏几道",
        "《贺新郎》\n甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。\r\n一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。\n\n作者：辛弃疾",
        "《菩萨蛮》\n小山重叠金明灭，鬓云欲度香腮雪。懒起画蛾眉，弄妆梳洗迟。\r\n照花前后镜，花面交相映。新帖绣罗襦，双双金鹧鸪。\n\n作者：温庭筠",
        "《虞美人 · 寄公度》\n芙蓉落尽天涵水，日暮沧波起。背飞双燕贴云寒，独向小楼东畔、倚阑看。\r\n浮生只合尊前老，雪满长安道。故人早晚上高台，赠我江南春色、一枝梅。\n\n作者：舒亶",
        "《鹊桥仙》\n纤云弄巧，飞星传恨，银汉迢迢暗度。金风玉露一相逢，便胜却人间无数。\r\n柔情似水，佳期如梦，忍顾鹊桥归路。两情若是久长时，又岂在朝朝暮暮？\n\n作者：秦观",
        "《踏莎行 · 郴州旅舍》\n雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。\r\n驿寄梅花，鱼传尺素。砌成此恨无重数。郴江幸自绕郴山，为谁流下潇湘去。\n\n作者：秦观",
        "《浣溪沙 · 漠漠轻寒上小楼》\n漠漠轻寒上小楼，晓阴无赖似穷秋，淡烟流水画屏幽。\r\n自在飞花轻似梦，无边丝雨细如愁，宝帘闲挂小银钩。\n\n作者：秦观",
        "《望海潮》\n星分牛斗，疆连淮海，扬州万井提封。花发路香，莺啼人起，珠帘十里东风。豪俊气如虹。曳照春金紫，飞盖相从。巷入垂杨，画桥南北翠烟中。\r\n追思故国繁雄，有迷楼挂斗。月观横空，纹锦制帆，明珠溅雨，宁论爵马鱼龙。往事逐孤鸿。但乱云流水，萦带离宫。最好挥毫万字，一饮拚千钟。\n\n作者：秦观",
        "《望海潮》\n秦峰苍翠，耶溪潇洒，千岩万壑争流。鸳瓦雉城，谯门画戟，蓬莱燕阁三休。天际识归舟，泛五湖烟月，西子同游。茂草台荒，苎萝村冷起闲愁。\r\n何人览古凝眸，怅朱颜易失，翠被难留。梅市旧书，兰亭古墨，依稀风韵生秋。狂客鉴湖头，有百年台沼。终日夷犹，最好金龟换酒，相与醉沧州。\n\n作者：秦观",
        "《减字木兰花》\n天涯旧恨，独自凄凉人不问。欲见回肠，断尽金炉小篆香。\r\n黛蛾长敛，任是春风吹不展。困倚危楼，过尽飞鸿字字愁。\n\n作者：秦观",
        "《菩萨蛮》\n平林漠漠烟如织，寒山一带伤心碧。暝色入高楼，有人楼上愁。\r\n玉阶空伫立，宿鸟归飞急。何处是归程，长亭更短亭。\n\n作者：无名氏",
        "《点绛唇 · 绍兴乙卯登绝顶小亭》\n缥缈危亭，笑谈独在千峰上。与谁同赏，万里横烟浪。\r\n老去情怀，犹作天涯想。空惆怅，少年豪放，莫学衰翁样。\n\n作者：叶梦得",
        "《鹤冲天》\n黄金榜上，偶失龙头望。明代暂遗贤，如何向？未遂风云便，争不恣狂荡。何须论得丧？才子词人，自是白衣卿相。\r\n烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！\n\n作者：柳永",
        "《望海潮》\n东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。\r\n重湖叠巘清嘉，有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。\n\n作者：柳永",
        "《八声甘州 · 寄参寥子，时在巽亭》\n有情风、万里卷潮来，无情送潮归。问钱塘江上，西兴浦口，几度斜晖？不用思量今古，俯仰昔人非。谁似东坡老，白首忘机。\r\n记取西湖西畔，正暮山好处，空翠烟霏。算诗人相得，如我与君稀。约他年，东还海道，愿谢公、雅志莫相违。西州路，不应回首，为我沾衣。\n\n作者：苏轼",
        "《定风波 · 次高左藏使君韵》\n万里黔中一漏天，屋居终日似乘船。及至重阳天也霁，催醉，鬼门关外蜀江前。\r\n莫笑老翁犹气岸，君看，几人黄菊上华颠？戏马台前追两谢，驰射，风流犹拍古人肩。\n\n作者：黄庭坚",
        "《捣练子》\n深院静，小庭空，断续寒砧断续风。无奈夜长人不寐，数声和月到帘栊。\n\n作者：李煜",
        "《念奴娇》\n断虹霁雨，净秋空，山染修眉新绿。桂影扶疏，谁便道，今夕清辉不足？万里青天，姮娥何处，驾此一轮玉。寒光零乱，为谁偏照醽醁？\r\n年少从我追游，晚凉幽径，绕张园森木。共倒金荷，家万里，难得尊前相属。老子平生，江南江北，最爱临风笛。孙郎微笑，坐来声喷霜竹。\n\n作者：黄庭坚",
        "《六州歌头》\n少年侠气，交结五都雄。肝胆洞，毛发耸。立谈中，死生同，一诺千金重。推翘勇，矜豪纵，轻盖拥，联飞鞚，斗城东。轰饮酒垆，春色浮寒瓮，吸海垂虹。闲呼鹰嗾犬，白羽摘雕弓，狡穴俄空。乐匆匆。\r\n似黄粱梦，辞丹凤；明月共，漾孤篷。官冗从，怀倥偬，落尘笼，簿书丛。鹖弁如云众，供粗用，忽奇功。笳鼓动，渔阳弄，思悲翁。不请长缨，系取天骄种，剑吼西风。恨登山临水，手寄七弦桐，目送归鸿。\n\n作者：贺铸",
        "《青玉案》\n凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。\r\n飞云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。\n\n作者：贺铸",
        "《南乡子 · 和杨元素时移守密州》\n东武望馀杭，云海天涯两杳茫。何日功成名遂了，还乡，醉笑陪公三万场。\r\n不用诉离觞，痛饮从来别有肠。今夜送归灯火冷，河塘，堕泪羊公却姓杨。\n\n作者：苏轼",
        "《江城梅花引 · 荆溪阻雪》\n白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。\r\n旧游。旧游。今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。\n\n作者：蒋捷",
        "《临江仙 · 夜登小阁忆洛中旧游》\n忆昔午桥桥上饮，坐中多是豪英。长沟流月去无声。杏花疏影里，吹笛到天明。\r\n二十余年如一梦，此身虽在堪惊。闲登小阁看新晴。古今多少事，渔唱起三更。\n\n作者：陈与义",
        "《鹧鸪天·半死桐》\n重过阊门万事非，同来何事不同归？梧桐半死清霜后，头白鸳鸯失伴飞。\r\n原上草，露初晞，旧栖新垅两依依。空床卧听南窗雨，谁复挑灯夜补衣！\n\n作者：贺铸",
        "《西江月》\n自幼曾攻经史，长成亦有权谋。恰如猛虎卧荒丘，潜伏爪牙忍受。\r\n不幸刺文双颊，那堪配在江州。他年若得报冤仇，血染浔阳江口。\n\n作者：施耐庵",
        "《诉衷情令》\n当年万里觅封侯，匹马戍梁州。关河梦断何处，尘暗旧貂裘。\r\n胡未灭，鬓先秋，泪空流。此生谁料，心在天山，身老沧洲。\n\n作者：陆游",
        "《行香子 · 述怀》\n清夜无尘，月色如银。酒斟时、须满十分。浮名浮利，虚苦劳神。叹隙中驹，石中火，梦中身。\r\n虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。\n\n作者：苏轼",
        "《相见欢》\n林花谢了春红，太匆匆。无奈朝来寒雨晚来风。\r\n胭脂泪，相留醉，几时重？自是人生长恨水长东。\n\n作者：李煜",
        "《贺新郎 · 同父见和，再用韵答之》\n老大那堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时、只有西窗月。重进酒，换鸣瑟。\r\n事无两样人心别。问渠侬：神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道“男儿到死心如铁”。看试手，补天裂。\n\n作者：辛弃疾",
        "《苏幕遮》\n燎沉香，消溽暑。鸟雀呼晴，侵晓窥檐语。叶上初阳干宿雨，水面清圆，一一风荷举。\r\n故乡遥，何日去？家住吴门，久作长安旅。五月渔郎相忆否？小楫轻舟，梦入芙蓉浦。\n\n作者：周邦彦",
        "《浣溪沙 · 元丰七年十二月二十四日，从泗州刘倩叔游南山》\n细雨斜风作晓寒，淡烟疏柳媚晴滩。入淮清洛渐漫漫。\r\n雪沫乳花浮午盏，蓼茸蒿笋试春盘。人间有味是清欢。\n\n作者：苏轼",
        "《念奴娇》\n天南地北，问乾坤，何处可容狂客？借得山东烟水寨，来买凤城春色。翠袖围香，绛绡笼雪，一笑千金值。神仙体态，薄幸如何消得？\r\n想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。离愁万种，醉乡一夜头白。\n\n作者：施耐庵",
        "《浪淘沙 · 山寺夜半闻钟》\n身世酒杯中，万事皆空。古来三五个英雄。雨打风吹何处是，汉殿秦宫。\r\n梦入少年丛，歌舞匆匆。老僧夜半误鸣钟。惊起西窗眠不得，卷地西风。\n\n作者：辛弃疾",
        "《南歌子 · 钱塘端午》\n山与歌眉敛，波同醉眼流。游人都上十三楼，不羡竹西歌吹、古扬州。\r\n菰黍连昌歜，琼彝倒玉舟。谁家《水调》唱歌头，声绕碧山飞去、晚云留。\n\n作者：苏轼",
        "《宴山亭 · 北行见杏花》\n裁剪冰绡，轻叠数重，淡着燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦，闲院落凄凉，几番春暮？\r\n凭寄离恨重重，者双燕何曾，会人言语？天遥地远，万水千山，知他故宫何处？怎不思量？除梦里有时曾去。无据，和梦也新来不做。\n\n作者：赵佶",
        "《木兰花》\n城上风光莺语乱，城下烟波春拍岸。绿杨芳草几时休，泪眼愁肠先已断。\r\n情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。\n\n作者：钱惟演",
        "《御街行 · 秋日怀旧》\n纷纷坠叶飘香砌，夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。\r\n愁肠已断无由醉，酒未到，先成泪。残灯明灭枕头攲，谙尽孤眠滋味。都来此事，眉间心上，无计相回避。\n\n作者：范仲淹",
        "《千秋岁》\n数声鶗鴂，又报芳菲歇。惜春更把残红折，雨轻风色暴，梅子青时节。永丰柳，无人尽日花飞雪。\r\n莫把幺弦拨，怨极弦能说。天不老，情难绝，心似双丝网，中有千千结。夜过也，东窗未白凝残月。\n\n作者：张先",
        "《醉垂鞭》\n双蝶绣罗裙，东池宴，初相见。朱粉不深匀，闲花淡淡春。\r\n细看诸处好，人人道，柳腰身。昨日乱山昏，来时衣上云。\n\n作者：张先",
        "《一丛花》\n伤高怀远几时穷？无物似情浓。离愁正引千丝乱，更东陌，飞絮蒙蒙。嘶骑渐遥，征尘不断，何处认郎踪？\r\n双鸳池沼水溶溶，南北小桡通。梯横画阁黄昏后，又还是斜月帘栊。沉恨细思，不如桃杏，犹解嫁东风。\n\n作者：张先",
        "《天仙子 · 时为嘉禾小倅，以病眠不赴府会》\n水调数声持酒听，午醉醒来愁未醒。送春春去几时回？临晚镜，伤流景，往事后期空记省。\r\n沙上并禽池上暝，云破月来花弄影。重重帘幕密遮灯，风不定，人初静，明日落红应满径。\n\n作者：张先",
        "《青门引》\n乍暖还轻冷，风雨晚来方定。庭轩寂寞近清明，残花中酒，又是去年病。\r\n楼头画角风吹醒，入夜重门静。那堪更被明月，隔墙送过秋千影。\n\n作者：张先",
        "《菩萨蛮》\n哀筝一弄湘江曲，声声写尽湘波绿。纤指十三弦，细将幽恨传。\r\n当筵秋水慢，玉柱斜飞雁。弹到断肠时，春山眉黛低。\n\n作者：晏几道",
        "《木兰花》\n相离徒有相逢梦，门外马蹄尘已动。怨歌留待醉时听，远目不堪空际送。\r\n今宵风月知谁共？声咽琵琶槽上凤。人生无物比多情，江水不深山不重。\n\n作者：张先",
        "《破阵子》\n燕子来时新社，梨花落后清明。池上碧苔三四点，叶底黄鹂一两声。日长飞絮轻。\r\n巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。\n\n作者：晏殊",
        "《浣溪沙 · 一曲新词酒一杯》\n一曲新词酒一杯，去年天气旧亭台。夕阳西下几时回？\r\n无可奈何花落去，似曾相识燕归来，小园香径独徘徊。\n\n作者：晏殊",
        "《蝶恋花》\n庭院深深深几许？杨柳堆烟，帘幕无重数。玉勒雕鞍游冶处，楼高不见章台路。\r\n雨横风狂三月暮，门掩黄昏，无计留春住。泪眼问花花不语，乱红飞过秋千去。\n\n作者：欧阳修",
        "《鹊踏枝 · 谁道闲情抛掷久》\n谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。\r\n河畔青芜堤上柳，为问新愁，何事年年有？独立小桥风满袖，平林新月人归后。\n\n作者：冯延巳",
        "《鹊踏枝 · 几日行云何处去》\n几日行云何处去？忘却归来，不道春将暮。百草千花寒食路，香车系在谁家树？\r\n泪眼倚楼频独语。双燕来时，陌上相逢否？撩乱春愁如柳絮，依依梦里无寻处。\n\n作者：冯延巳",
        "《玉楼春 · 别后不知君远近》\n别后不知君远近，触目凄凉多少闷！渐行渐远渐无书，水阔鱼沉何处问？\r\n夜深风竹敲秋韵，万叶千声皆是恨。故攲单枕梦中寻，梦又不成灯又烬。\n\n作者：欧阳修",
        "《青玉案 · 一年春事都来几》\n一年春事都来几？早过了、三之二。绿暗红嫣浑可事。绿杨庭院，暖风帘幕，有个人憔悴。\r\n买花载酒长安市，又争似家山见桃李？不枉东风吹客泪，相思难表，梦魂无据，惟有归来是。\n\n作者：欧阳修",
        "《曲玉管》\n陇首云飞，江边日晚，烟波满目凭阑久。立望关河萧索，千里清秋，忍凝眸。\r\n杳杳神京，盈盈仙子，别来锦字终难偶。断雁无凭，冉冉飞下汀洲、思悠悠。\r\n暗想当初，有多少、幽欢佳会；岂知聚散难期，翻成雨恨云愁。阻追游，每登山临水，惹起平生心事，一场消黯，永日无言，却下层楼。\n\n作者：柳永",
        "《采莲令》\n月华收，云淡霜天曙。西征客、此时情苦。翠娥执手，送临歧、轧轧开朱户。千娇面、盈盈伫立，无言有泪，断肠争忍回顾？\r\n一叶兰舟，便恁急桨凌波去。贪行色、岂知离绪，万般方寸，但饮恨、脉脉同谁语？更回首、重城不见，寒江天外，隐隐两三烟树。\n\n作者：柳永",
        "《浪淘沙慢》\n梦觉，透窗风一线，寒灯吹息。那堪酒醒，又闻空阶，夜雨频滴。嗟因循久作天涯客。负佳人、几许盟言，更忍把、从前欢会，陡顿翻成忧戚。\r\n愁极。再三追思，洞房深处，几度饮散歌阑，香暖鸳鸯被，岂暂时疏散，费伊心力。殢雨尤云，有万般千种相怜惜。到如今，天长漏永，无端自家疏隔。知何时、却拥秦云态，愿低帏昵枕，轻轻细说与，江乡夜夜，数寒更思忆。\n\n作者：柳永",
        "《定风波 · 自春来惨绿愁红》\n自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸、终日厌厌倦梳裹。无那。恨薄情一去，音书无个。\r\n早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少光阴虚过。\n\n作者：柳永",
        "《少年游》\n长安古道马迟迟，高柳乱蝉嘶。夕阳鸟外，秋风原上，目断四天垂。\r\n归云一去无踪迹，何处是前期？狎兴生疏，酒徒萧索，不似少年时。\n\n作者：柳永",
        "《戚氏》\n晚秋天，一霎微雨洒庭轩。槛菊萧疏，井梧零乱，惹残烟。凄然，望江关，飞云黯淡夕阳间。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。\r\n孤馆度日如年，风露渐变，悄悄至更阑。长天净，绛河清浅，皓月婵娟。思绵绵，夜永对景，那堪屈指暗想从前。未名未禄，绮陌红楼，往往经岁迁延。\r\n帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限？念利名、憔悴长萦绊，追往事、空惨愁颜。漏箭移，稍觉轻寒，渐呜咽、画角数声残。对闲窗畔，停灯向晓，抱影无眠。\n\n作者：柳永",
        "《夜半乐》\n冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，樵风乍起，更闻商旅相呼。片帆高举，泛画鹢、翩翩过南浦。\r\n望中酒旆闪闪，一簇烟村，数行霜树。残日下、渔人鸣榔归去。败荷零落，衰杨掩映，岸边两两三三，浣纱游女，避行客、含羞笑相语。\r\n到此因念，绣阁轻抛，浪萍难驻。叹后约丁宁竟何据？惨离怀、空恨岁晚归期阻。凝泪眼、杳杳神京路，断鸿声远长天暮。\n\n作者：柳永",
        "《玉蝴蝶 · 望处雨收云断》\n望处雨收云断，凭栏悄悄，目送秋光。晚景萧疏，堪动宋玉悲凉。水风轻、蘋花渐老；月露冷、梧叶飘黄。遣情伤，故人何在？烟水茫茫。\r\n难忘，文期酒会，几孤风月，屡变星霜。海阔山遥，未知何处是潇湘？念双燕、难凭远信；指暮天、空识归航。黯相望，断鸿声里，立尽斜阳。\n\n作者：柳永",
        "《迷神引》\n一叶扁舟轻帆卷，暂泊楚江南岸。孤城暮角，引胡笳怨。水茫茫，平沙雁，旋惊散。烟敛寒林簇，画屏展，天际遥山小，黛眉浅。\r\n旧赏轻抛，到此成游宦。觉客程劳，年光晚。异乡风物，忍萧索，当愁眼。帝城赊，秦楼阻，旅魂乱。芳草连空阔，残照满，佳人无消息，断云远。\n\n作者：柳永",
        "《竹马子》\n登孤垒荒凉，危亭旷望，静临烟渚。对雌霓挂雨，雄风拂槛，微收烦暑。渐觉一叶惊秋，残蝉噪晚，素商时序。览景想前欢，指神京、非雾非烟深处。\r\n向此成追感，新愁易积，故人难聚。凭高尽日凝伫，赢得消魂无语。极目霁霭霏微，暝鸦零乱，萧索江城暮。南楼画角，又送残阳去。\n\n作者：柳永",
        "《千秋岁引》\n别馆寒砧，孤城画角，一派秋声入寥廓。东归燕从海上去，南来雁向沙头落。楚台风，庾楼月，宛如昨。\r\n无奈被些名利缚，无奈被他情担阁，可惜风流总闲却。当初漫留华表语，而今误我秦楼约。梦阑时，酒醒后，思量着。\n\n作者：王安石",
        "《清平乐 · 春晚》\n留春不住，费尽莺儿语。满地残红宫锦污，昨夜南园风雨。\r\n小怜初上琵琶，晓来思绕天涯。不肯画堂朱户，春风自在杨花。\n\n作者：王安国",
        "《蝶恋花》\n梦入江南烟水路，行尽江南，不与离人遇。睡里消魂无说处，觉来惆怅消魂误。\r\n欲尽此情书尺素。浮雁沉鱼，终了无凭据。却倚缓弦歌别绪，断肠移破秦筝柱。\n\n作者：晏几道",
        "《蝶恋花》\n醉别西楼醒不记，春梦秋云，聚散真容易。斜月半窗还少睡，画屏闲展吴山翠。\r\n衣上酒痕诗里字，点点行行，总是凄凉意。红烛自怜无好计，夜寒空替人垂泪。\n\n作者：晏几道",
        "《生查子》\n关山魂梦长，鱼雁音尘少。两鬓可怜青，只为相思老。\r\n归梦碧纱窗，说与人人道：「真个别离难，不似相逢好。」\n\n作者：晏几道",
        "《木兰花》\n东风又作无情计，艳粉娇红吹满地。碧楼帘影不遮愁，还似去年今日意。\r\n谁知错管春残事，到处登临曾费泪。此时金盏直须深，看尽落花能几醉。\n\n作者：晏几道",
        "《木兰花》\n秋千院落重帘暮，彩笔闲来题绣户。墙头丹杏雨余花，门外绿杨风后絮。\r\n朝云信断知何处？应作襄王春梦去。紫骝认得旧游踪，嘶过画桥东畔路。\n\n作者：晏几道",
        "《清平乐》\n留人不住，醉解兰舟去。一棹碧涛春水路，过尽晓莺啼处。\r\n渡头杨柳青青，枝枝叶叶离情。此后锦书休寄，画楼云雨无凭。\n\n作者：晏几道",
        "《阮郎归》\n旧香残粉似当初，人情恨不如。一春犹有数行书，秋来书更疏。\r\n衾凤冷，枕鸳孤，愁肠待酒舒。梦魂纵有也成虚，那堪和梦无。\n\n作者：晏几道",
        "《六幺令》\n绿阴春尽，飞絮绕香阁。晚来翠眉宫样，巧把远山学。一寸狂心未说，已向横波觉。画帘遮匝。新翻曲妙，暗许闲人带偷掐。\r\n前度书多隐语，意浅愁难答。昨夜诗有回文，韵险还慵押。都待笙歌散了，记取来时霎。不消红蜡，闲云归后，月在庭花旧阑角。\n\n作者：晏几道",
        "《御街行》\n街南绿树春饶絮，雪满游春路。树头花艳杂娇云，树底人家朱户。北楼闲上，疏帘高卷，直见街南树。\r\n阑干倚尽犹慵去，几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处？\n\n作者：晏几道",
        "《留春令》\n画屏天畔，梦回依约，十洲云水。手捻红笺寄人书，写无限、伤春事。\r\n别浦高楼曾漫倚，对江南千里。楼下分流水声中，有当日、凭高泪。\n\n作者：晏几道",
        "《虞美人》\n曲阑干外天如水，昨夜还曾倚。初将明月比佳期，长向月圆时候、望人归。\r\n罗衣着破前香在，旧意谁教改。一春离恨懒调弦，犹有两行闲泪、宝筝前。\n\n作者：晏几道",
        "《思远人》\n红叶黄花秋意晚，千里念行客。飞云过尽，归鸿无信，何处寄书得？\r\n泪弹不尽临窗滴，就砚旋研墨。渐写到别来，此情深处，红笺为无色。\n\n作者：晏几道",
        "《卜算子 · 送鲍浩然之浙东》\n水是眼波横，山是眉峰聚。欲问行人去那边，眉眼盈盈处。\r\n才始送春归，又送君归去。若到江南赶上春，千万和春住。\n\n作者：王观",
        "《庆清朝慢 · 踏青》\n调雨为酥，催冰做水，东君分付春还。何人便将轻暖，点破残寒。结伴踏青去好，平头鞋子小双鸾。烟郊外、望中秀色，如有无间。\r\n晴则个，阴则个，饾饤得天气，有许多般。须教镂花拨柳，争要先看。不道吴绫绣袜，香泥斜沁几行斑。东风巧，尽收翠绿，吹上眉山。\n\n作者：王观",
        "《西江月 · 梅》\n玉骨那愁瘴雾，冰肌自有仙风。海仙时遣探芳丛，倒挂绿毛幺凤。\r\n素面常嫌粉涴，洗妆不褪唇红。高情已逐晓云空，不与梨花同梦。\n\n作者：苏轼",
        "《水龙吟 · 次韵章质夫《杨花》词》\n似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。\r\n不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来、不是杨花，点点是离人泪。\n\n作者：苏轼",
        "《念奴娇 · 赤壁怀古》\n大江东去，浪淘尽、千古风流人物。故垒西边，人道是、三国周郎赤壁。乱石穿空，惊涛拍岸，卷起千堆雪。江山如画，一时多少豪杰。\r\n遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。\n\n作者：苏轼",
        "《清平乐》\n红笺小字，说尽平生意。鸿雁在云鱼在水，惆怅此情难寄。\r\n斜阳独倚西楼，遥山恰对帘钩。人面不知何处，绿波依旧东流。\n\n作者：晏殊",
        "《清平乐》\n金风细细，叶叶梧桐坠。绿酒初尝人易醉，一枕小窗浓睡。\r\n紫薇朱槿花残，斜阳却照阑干。双燕欲归时节，银屏昨夜微寒。\n\n作者：晏殊",
        "《木兰花》\n燕鸿过后莺归去，细算浮生千万绪。长于春梦几多时，散似秋云无觅处。\r\n闻琴解佩神仙侣，挽断罗衣留不住。劝君莫作独醒人，烂醉花间应有数。\n\n作者：晏殊",
        "《木兰花》\n池塘水绿风微暖，记得玉真初见面。重头歌韵响琤琮，入破舞腰红乱旋。\r\n玉钩栏下香阶畔，醉后不知斜日晚。当时共我赏花人，点检如今无一半。\n\n作者：晏殊",
        "《玉楼春 · 春恨》\n绿杨芳草长亭路，年少抛人容易去。楼头残梦五更钟，花底离愁三月雨。\r\n无情不似多情苦，一寸还成千万缕。天涯地角有穷时，只有相思无尽处。\n\n作者：晏殊",
        "《踏莎行》\n祖席离歌，长亭别宴，香尘已隔犹回面。居人匹马映林嘶，行人去棹依波转。\r\n画阁魂消，高楼目断，斜阳只送平波远。无穷无尽是离愁，天涯地角寻思遍。\n\n作者：晏殊",
        "《踏莎行》\n小径红稀，芳郊绿遍，高台树色阴阴见。春风不解禁杨花，蒙蒙乱扑行人面。\r\n翠叶藏莺，朱帘隔燕，炉香静逐游丝转。一场愁梦酒醒时，斜阳却照深深院。\n\n作者：晏殊",
        "《凤箫吟 · 锁离愁》\n锁离愁、连绵无际，来时陌上初熏，绣帏人念远，暗垂珠露，泣送征轮。长行长在眼，更重重、远水孤云。但望极楼高，尽日目断王孙。\r\n销魂，池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野、嬉游醉眼，莫负青春。\n\n作者：韩缜",
        "《玉楼春》\n东城渐觉风光好，縠皱波纹迎客棹。绿杨烟外晓寒轻，红杏枝头春意闹。\r\n浮生长恨欢娱少，肯爱千金轻一笑？为君持酒劝斜阳，且向花间留晚照。\n\n作者：宋祁",
        "《南歌子》\n凤髻金泥带，龙纹玉掌梳。走来窗下笑相扶，爱道画眉深浅入时无。\r\n弄笔偎人久，描花试手初。等闲妨了绣工夫，笑问鸳鸯两字怎生书？\n\n作者：欧阳修",
        "《浣溪沙》\n堤上游人逐画船，拍堤春水四垂天。绿杨楼外出秋千。\r\n白发戴花君莫笑，六幺催拍盏频传。人生何处似尊前？\n\n作者：欧阳修",
        "《采桑子》\n群芳过后西湖好，狼藉残红，飞絮蒙蒙，垂柳阑干尽日风。\r\n笙歌散尽游人去，始觉春空，垂下帘栊，双燕归来细雨中。\n\n作者：欧阳修",
        "《诉衷情令》\n清晨帘幕卷轻霜，呵手试梅妆。都缘自有离恨，故画作远山长。\r\n思往事，惜流芳，易成伤。拟歌先敛，欲笑还颦，最断人肠。\n\n作者：欧阳修",
        "《踏莎行》\n候馆梅残，溪桥柳细，草薰风暖摇征辔。离愁渐远渐无穷，迢迢不断如春水。\r\n寸寸柔肠，盈盈粉泪，楼高莫近危阑倚。平芜尽处是春山，行人更在春山外。\n\n作者：欧阳修",
        "《永遇乐 · 明月如霜》\n明月如霜，好风如水，清景无限。曲港跳鱼，圆荷泻露，寂寞无人见。紞如三鼓，錚然一叶，黯黯梦云惊断。夜茫茫、重寻无处，觉来小园行遍。\r\n天涯倦客，山中归路，望断故园心眼。燕子楼空，佳人何在？空锁楼中燕。古今如梦，何曾梦觉，但有旧欢新怨。异时对、黄楼夜景，为余浩叹。\n\n作者：苏轼",
        "《青玉案 · 和贺方回韵，送伯固归吴中》\n三年枕上吴中路，遣黄耳，随君去。若到松江呼小渡，莫惊鸥鹭，四桥都是、老子经行处。\r\n《辋川图》上看春暮，常记高人右丞句。作个归期天已许，春衫犹是，小蛮针线，曾湿西湖雨。\n\n作者：苏轼",
        "《贺新郎 · 夏景》\n乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟，帘外谁来推绣户？枉教人、梦断瑶台曲，又却是、风敲竹。\r\n石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪、两簌簌。\n\n作者：苏轼",
        "《清平乐 · 春归何处》\n春归何处？寂寞无行路。若有人知春去处，唤取归来同住。\r\n春无踪迹谁知？除非问取黄鹂。百啭无人能解，因风飞过蔷薇。\n\n作者：黄庭坚",
        "《望江东》\n江水西头隔烟树。望不见、江东路。思量只有梦来去。更不怕、江拦住。\r\n灯前写了书无数。算没个、人传与。直饶寻得雁分付。又还是、秋将暮。\n\n作者：黄庭坚",
        "《好事近 · 梦中作》\n春路雨添花，花动一山春色。行到小溪深处，有黄鹂千百。\r\n飞云当面化龙蛇，夭矫转空碧。醉卧古藤阴下，了不知南北。\n\n作者：秦观",
        "《江城子》\n西城杨柳弄春柔。动离忧，泪难收。犹记多情，曾为系归舟。碧野朱桥当日事，人不见，水空流。\r\n韶华不为少年留。恨悠悠，几时休？飞絮落花时候、一登楼。便做春江都是泪，流不尽，许多愁。\n\n作者：秦观",
        "《望海潮》\n梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车，正絮翻蝶舞，芳思交加。柳下桃蹊，乱分春色到人家。\r\n西园夜饮鸣笳，有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。\n\n作者：秦观",
        "《八六子》\n倚危亭、恨如芳草，萋萋刬尽还生。念柳外青骢别后，水边红袂分时，怆然暗惊。\r\n无端天与娉婷，夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝，黄鹂又啼数声。\n\n作者：秦观",
        "《惜分飞 · 富阳僧舍作别语赠妓琼芳》\n泪湿阑干花着露，愁到眉峰碧聚。此恨平分取，更无言语空相觑。\r\n断雨残云无意绪，寂寞朝朝暮暮。今夜山深处，断魂分付潮回去。\n\n作者：毛滂",
        "《菩萨蛮》\n赤阑桥尽香街直，笼街细柳娇无力。金碧上青空，花晴帘影红。\r\n黄衫飞白马，日日青楼下。醉眼不逢人，午香吹暗尘。\n\n作者：陈克",
        "《菩萨蛮》\n绿芜墙绕青苔院，中庭日淡芭蕉卷。蝴蝶上阶飞，烘帘自在垂。\r\n玉钩双语燕，宝甃杨花转。几处簸钱声，绿窗春睡轻。\n\n作者：陈克",
        "《洞仙歌》\n雪云散尽，放晓晴庭院。杨柳于人便青眼。更风流多处，一点梅心，相映远，约略颦轻笑浅。\r\n一年春好处，不在浓芳，小艳疏香最娇软。到清明时候，百紫千红花正乱，已失春风一半。早占取、韶光共追游，但莫管春寒，醉红自暖。\n\n作者：李元膺",
        "《青门饮 · 寄宠人》\n胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。\r\n长记小妆才了，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道：甚时跃马归来，认得迎门轻笑。\n\n作者：时彦",
        "《卜算子》\n我住长江头，君住长江尾。日日思君不见君，共饮长江水。\r\n此水几时休，此恨何时已。只愿君心似我心，定不负相思意。\n\n作者：李之仪",
        "《谢池春慢》\n残寒消尽，疏雨过、清明后。花径敛馀红，风沼萦新皱。乳燕穿庭户，飞絮沾襟袖。正佳时，仍晚昼，着人滋味，真个浓如酒。\r\n频移带眼，空只恁厌厌瘦。不见又思量，见了还依旧，为问频相见，何似长相守。天不老，人未偶，且将此恨，分付庭前柳。\n\n作者：李之仪",
        "《瑞龙吟》\n章台路，还见褪粉梅梢，试花桃树。愔愔坊陌人家，定巢燕子，归来旧处。\r\n黯凝伫，因念个人痴小，乍窥门户。侵晨浅约宫黄，障风映袖，盈盈笑语。\r\n前度刘郎重到，访邻寻里，同时歌舞，惟有旧家秋娘，声价如故。吟笺赋笔，犹记燕台句。知谁伴，名园露饮，东城闲步？事与孤鸿去，探春尽是，伤离意绪。官柳低金缕，归骑晚、纤纤池塘飞雨。断肠院落，一帘风絮。\n\n作者：周邦彦",
        "《风流子》\n新绿小池塘，风帘动、碎影舞斜阳。羡金屋去来，旧时巢燕；土花缭绕，前度莓墙。绣阁里、凤帏深几许？听得理丝簧。欲说又休，虑乖芳信；未歌先噎，愁近清觞。\r\n遥知新妆了，开朱户、应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香？天便教人，霎时厮见何妨！\n\n作者：周邦彦",
        "《兰陵王 · 柳》\n柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识、京华倦客。长亭路、年去岁来，应折柔条过千尺。\r\n闲寻旧踪迹，又酒趁哀弦，灯照离席，梨花榆火催寒食。愁一箭风快，半篙波暖，回头迢递便数驿，望人在天北。\r\n凄恻，恨堆积。渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里、泪暗滴。\n\n作者：周邦彦",
        "《琐窗寒》\n暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羁旅。\r\n迟暮，嬉游处。正店舍无烟，禁城百五。旗亭唤酒，付与高阳俦侣。想东园、桃李自春，小唇秀靥今在否？到归时、定有残英，待客携尊俎。\n\n作者：周邦彦",
        "《六丑 · 蔷薇谢后作》\n正单衣试酒，恨客里、光阴虚掷。愿春暂留，春归如过翼，一去无迹。为问花何在？夜来风雨，葬楚宫倾国。钗钿堕处遗香泽，乱点桃蹊，轻翻柳陌。多情为谁追惜？但蜂媒蝶使，时叩窗槅。\r\n东园岑寂，渐蒙笼暗碧。静绕珍丛底，成叹息：长条故惹行客，似牵衣待话，别情无极。残英小、强簪巾帻，终不似、一朵钗头颤袅，向人攲侧。漂流处、莫趁潮汐，恐断红、尚有相思字，何由见得？\n\n作者：周邦彦",
        "《夜飞鹊》\n河桥送人处，凉夜何其。斜月远、坠余辉，铜盘烛泪已流尽，霏霏凉露沾衣。相将散离会，探风前津鼓，树杪参旗。花骢会意，纵扬鞭、亦自行迟。\r\n迢递路回清野，人语渐无闻，空带愁归。何意重经前地，遗钿不见，斜径都迷。兔葵燕麦，向斜阳欲与人齐。但徘徊班草，欷歔酹酒，极望天西。\n\n作者：周邦彦",
        "《满庭芳 · 夏日溧水无想山作》\n风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。\r\n年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。\n\n作者：周邦彦",
        "《过秦楼》\n水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭阑，愁不归眠，立残更箭。叹年华一瞬，人今千里，梦沉书远。\r\n空见说鬓怯琼梳，容消金镜，渐懒趁时匀染。梅风地溽，虹雨苔滋，一架舞红都变。谁信无聊为伊，才减江淹，情伤荀倩。但明河影下，还看稀星数点。\n\n作者：周邦彦",
        "《满庭芳》\n山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。\r\n销魂，当此际，香囊暗解，罗带轻分。谩赢得青楼，薄幸名存。此去何时见也？襟袖上、空惹啼痕。伤情处，高城望断，灯火已黄昏。\n\n作者：秦观",
        "《满庭芳》\n晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。\r\n多情，行乐处，珠钿翠盖，玉辔红缨。渐酒空金榼，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。\n\n作者：秦观",
        "《阮郎归》\n湘天风雨破寒初，深沉庭院虚。丽谯吹罢《小单于》，迢迢清夜徂。\r\n乡梦断，旅魂孤，峥嵘岁又除。衡阳犹有雁传书，郴阳和雁无。\n\n作者：秦观",
        "《绿头鸭 · 咏月》\n晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久、疏萤时度，乌鹊正南飞。瑶台冷，阑干凭暖，欲下迟迟。\r\n念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，清樽素影，长愿相随。\n\n作者：晁端礼",
        "《蝶恋花》\n卷絮风头寒欲尽。坠粉飘香，日日红成阵。新酒又添残酒困。今春不减前春恨。\r\n蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。\n\n作者：赵令畤",
        "《蝶恋花》\n欲减罗衣寒未去。不卷珠帘，人在深深处。红杏枝头花几许？啼痕止恨清明雨。\r\n尽日沉烟香一缕。宿酒醒迟，恼破春情绪。飞燕又将归信误，小屏风上西江路。\n\n作者：赵令畤",
        "《清平乐》\n春风依旧，着意隋堤柳。搓得鹅儿黄欲就，天气清明时候。\r\n去年紫陌青门，今宵雨魄云魂。断送一生憔悴，只消几个黄昏？\n\n作者：赵令畤",
        "《水龙吟 · 次韵林圣予惜春》\n问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。\r\n春恨十常八九，忍轻孤、芳醪经口。那知自是、桃花结子，不因春瘦。世上功名，老来风味，春归时候。最多情犹有，尊前青眼，相逢依旧。\n\n作者：晁补之",
        "《忆少年 · 别历下》\n无穷官柳，无情画舸，无根行客。南山尚相送，只高城人隔。\r\n罨画园林溪绀碧，算重来、尽成陈迹。刘郎鬓如此，况桃花颜色。\n\n作者：晁补之",
        "《洞仙歌 · 泗州中秋作》\n青烟幂处，碧海飞金镜。永夜闲阶卧桂影。露凉时，零乱多少寒螀，神京远，惟有蓝桥路近。\r\n水晶帘不下，云母屏开，冷浸佳人淡脂粉。待都将许多明，付与金尊，投晓共流霞倾尽。更携取胡床上南楼，看玉做人间，素秋千顷。\n\n作者：晁补之",
        "《临江仙》\n忆昔西池池上饮，年年多少欢娱。别来不寄一行书，寻常相见了，犹道不如初。\r\n安稳锦屏今夜梦，月明好渡江湖。相思休问定何如？情知春去后，管得落花无。\n\n作者：晁冲之",
        "《渔家傲 · 小雨纤纤风细细》\n小雨纤纤风细细，万家杨柳青烟里。恋树湿花飞不起，愁无比，和春付与东流水。\r\n九十光阴能有几？金龟解尽留无计。寄语东阳沽酒市，拚一醉，而今乐事他年泪。\n\n作者：朱服",
        "《花犯》\n粉墙低，梅花照眼，依然旧风味。露痕轻缀，疑净洗铅华，无限佳丽。去年胜赏曾孤倚，冰盘同燕喜。更可惜，雪中高树，香篝熏素被。\r\n今年对花最匆匆，相逢似有恨，依依愁悴。吟望久，青苔上，旋看飞坠。相将见、翠丸荐酒，人正在、空江烟浪里。但梦想、一枝潇洒，黄昏斜照水。\n\n作者：周邦彦",
        "《大酺 · 春雨》\n对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹粘帘竹。邮亭无人处，听檐声不断，困眠初熟。奈愁极频惊，梦轻难记，自怜幽独。\r\n行人归意速，最先念、流潦妨车毂。怎奈向兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国，红糁铺地，门外荆桃如菽。夜游共谁秉烛？\n\n作者：周邦彦",
        "《解语花 · 上元》\n风销绛蜡，露浥红莲，花市光相射。桂华流瓦，纤云散、耿耿素娥欲下。衣裳淡雅，看楚女纤腰一把。箫鼓喧，人影参差，满路飘香麝。\r\n因念都城放夜。望千门如昼，嬉笑游冶。钿车罗帕，相逢处、自有暗尘随马。年光是也，惟只见、旧情衰谢。清漏移，飞盖归来，从舞休歌罢。\n\n作者：周邦彦",
        "《蝶恋花 · 早行》\n月皎惊乌栖不定，更漏将残，轣辘牵金井。唤起两眸清炯炯，泪花落枕红绵冷。\r\n执手霜风吹鬓影。去意徊徨，别语愁难听。楼上阑干横斗柄，露寒人远鸡相应。\n\n作者：周邦彦",
        "《解连环》\n怨怀无托，嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶，尽是旧时，手种红药。\r\n汀洲渐生杜若，料舟依岸曲，人在天角。漫记得、当日音书，把闲语闲言，待总烧却。水驿春回，望寄我、江南梅萼。拚今生、对花对酒，为伊泪落。\n\n作者：周邦彦",
        "《拜星月慢》\n夜色催更，清尘收露，小曲幽坊月暗。竹槛灯窗，识秋娘庭院。笑相遇，似觉琼枝玉树相倚，暖日明霞光烂。水眄兰情，总平生稀见。\r\n画图中、旧识春风面，谁知道、自到瑶台畔。眷恋雨润云温，苦惊风吹散。念荒寒、寄宿无人馆，重门闭，败壁秋虫叹。怎奈向、一缕相思，隔溪山不断。\n\n作者：周邦彦",
        "《关河令》\n秋阴时晴渐向暝，变一庭凄冷。伫听寒声，云深无雁影。\r\n更深人去寂静，但照壁、孤灯相映。酒已都醒，如何消夜永？\n\n作者：周邦彦",
        "《绮寮怨》\n上马人扶残醉，晓风吹未醒。映水曲、翠瓦朱檐，垂杨里、乍见津亭。当时曾题败壁，蛛丝罩、淡墨苔晕青。念去来、岁月如流，徘徊久、叹息愁思盈。\r\n去去倦寻路程。江陵旧事，何曾再问杨琼。旧曲凄清。敛愁黛、与谁听。尊前故人如在，想念我、最关情。何须渭城。歌声未尽处，先泪零。\n\n作者：周邦彦",
        "《尉迟杯 · 离恨》\n隋堤路，渐日晚、密霭生深树。阴阴淡月笼沙，还宿河桥深处。无情画舸，都不管、烟波隔南浦。等行人、醉拥重衾，载将离恨归去。\r\n因思旧客京华，长偎傍疏林，小槛欢聚。冶叶倡条俱相识，仍惯见珠歌翠舞。如今向、渔村水驿，夜如岁、焚香独自语。有何人，念我无憀，梦魂凝想鸳侣。\n\n作者：周邦彦",
        "《西河 · 金陵怀古》\n佳丽地，南朝盛事谁记？山围故国绕清江，髻鬟对起。怒涛寂寞打孤城，风樯遥度天际。\r\n断崖树、犹倒倚，莫愁艇子曾系？空馀旧迹郁苍苍，雾沉半垒。夜深月过女墙来，伤心东望淮水。\r\n酒旗戏鼓甚处市？想依稀，王谢邻里，燕子不知何世，入寻常、巷陌人家。相对如说兴亡，斜阳里。\n\n作者：周邦彦",
        "《瑞鹤仙》\n悄郊原带郭，行路永、客去车尘漠漠。斜阳映山落，敛余红犹恋，孤城阑角。凌波步弱，过短亭、何用素约。有流莺劝我，重解绣鞍，缓引春酌。\r\n不记归时早暮，上马谁扶，醒眠朱阁，惊飙动幕，扶残醉，绕红药。叹西园已是，花深无地，东风何事又恶？任流光过却，犹喜洞天自乐。\n\n作者：周邦彦",
        "《浪淘沙慢》\n晓阴重，霜凋岸草，雾隐城堞。南陌脂车待发，东门帐饮乍阕。正拂面、垂杨堪揽结，掩红泪、玉手亲折。念汉浦、离鸿去何许？经时信音绝。\r\n情切，望中地远天阔，向露冷、风清无人处，耿耿寒漏咽。嗟万事难忘，惟有轻别。翠尊未竭，凭断云、留取西楼残月。\r\n罗带光消纹衾叠，连环解、旧香顿歇；怨歌永、琼壶敲尽缺。恨春去、不与人期，弄夜色、空余满地梨花雪。\n\n作者：周邦彦",
        "《应天长》\n条风布暖，霏雾弄晴，池台遍满春色。正是夜台无月，沉沉暗寒食。梁间燕，前社客，似笑我、闭门愁寂。乱花过、隔院芸香，满地狼藉。\r\n长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强载酒、细寻前迹。市桥远、柳下人家，犹自相识。\n\n作者：周邦彦",
        "《夜游宫》\n叶下斜阳照水，卷轻浪、沉沉千里。桥上酸风射眸子。立多时，看黄昏灯火市。\r\n古屋寒窗底，听几片、井桐飞坠。不恋单衾再三起。有谁知，为萧娘书一纸？\n\n作者：周邦彦",
        "《感皇恩》\n兰芷满汀洲，游丝横路。罗袜尘生步迎顾，整鬟颦黛，脉脉两情难语。细风吹柳絮、人南渡。\r\n回首旧游，山无重数。花底深、朱户何处？半黄梅子，向晚一帘疏雨。断魂分付与、春将去。\n\n作者：贺铸",
        "《薄幸》\n淡妆多态，更的的、频回眄睐。便认得琴心先许，欲绾合欢双带。记画堂、风月逢迎，轻颦浅笑娇无奈。向睡鸭炉边，翔鸳屏里，羞把香罗暗解。\r\n过了烧灯后，都不见踏青挑菜。几回凭双燕，丁宁深意，往来却恨重帘碍。约何时再，正春浓酒困，人闲昼永无聊赖。厌厌睡起，犹有花梢日在。\n\n作者：贺铸",
        "《浣溪沙》\n不信芳春厌老人，老人几度送余春，惜春行乐莫辞频。\r\n巧笑艳歌皆我意，恼花颠酒拚君嗔，物情惟有醉中真。\n\n作者：贺铸",
        "《减字浣溪沙》\n楼角初消一缕霞，淡黄杨柳暗栖鸦，玉人和月摘梅花。\r\n笑捻粉香归洞户，更垂帘幕护窗纱，东风寒似夜来些。\n\n作者：贺铸",
        "《石州慢》\n薄雨收寒，斜照弄晴，春意空阔。长亭柳色才黄，远客何人先折？烟横水漫，映带几点归鸿，平沙消尽龙沙雪。犹记出关来，恰如今时节。\r\n将发，画楼芳酒，红泪清歌，便成轻别。回首经年，杳杳音尘都绝。欲知方寸，共有几许清愁？芭蕉不展丁香结。憔悴一天涯，两厌厌风月。\n\n作者：贺铸",
        "《蝶恋花》\n几许伤春春复暮，杨柳清阴，偏碍游丝度。天际小山桃叶步，白蘋花满湔裙处。\r\n竟日微吟长短句，帘影灯昏，心寄胡琴语。数点雨声风约住，朦胧淡月云来去。\n\n作者：贺铸",
        "《天门谣》\n牛渚天门险，限南北、七雄豪占。清雾敛，与闲人登览。\r\n待月上潮平波滟滟，塞管轻吹新《阿滥》。风满槛，历历数、西州更点。\n\n作者：贺铸",
        "《天香》\n烟络横林，山沉远照，迤逦黄昏钟鼓。烛映帘栊，蛩催机杼，共苦清秋风露。不眠思妇，齐应和、几声砧杵。惊动天涯倦宦，骎骎岁华行暮。\r\n当年酒狂自负，谓东君、以春相付。流浪征骖北道，客樯南浦，幽恨无人晤语。赖明月曾知旧游处，好伴云来，还将梦去。\n\n作者：贺铸",
        "《望湘人》\n厌莺声到枕，花气动帘，醉魂愁梦相半。被惜余熏，带惊剩眼，几许伤春春晚。泪竹痕鲜，佩兰香老，湘天浓暖。记小江风月佳时，屡约非烟游伴。\r\n须信鸾弦易断，奈云和再鼓，曲中人远。认罗袜无踪，旧处弄波清浅。青翰棹舣，白蘋洲畔，尽目临皋飞观。不解寄、一字相思，幸有归来双燕。\n\n作者：贺铸",
        "《绿头鸭》\n玉人家，画楼珠箔临津。托微风彩箫流怨，断肠马上曾闻。宴堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影、疏钟淡月，几许消魂？\r\n翠钗分、银笺封泪，舞鞋从此生尘。任兰舟、载将离恨，转南浦、北西醺。记取明年，蔷薇谢后，佳期应未误行云。凤城远、楚梅香嫩，先寄一枝春。青门外，只凭芳草，寻访郎君。\n\n作者：贺铸",
        "《石州慢》\n寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂？长亭门外山重叠。不尽眼中青，是愁来时节。\r\n情切，画楼深闭，想见东风，暗消肌雪。孤负枕前云雨，尊前花月。心期切处，更有多少凄凉，殷勤留在归时说。到得再相逢，恰经年离别。\n\n作者：张元幹",
        "《兰陵王》\n卷珠箔，朝雨轻阴乍阁。阑干外、烟柳弄晴，芳草侵阶映红药。东风妒花恶，吹落梢头嫩萼。屏山掩、沉水倦熏，中酒心情怯杯勺。\r\n寻思旧京洛，正年少疏狂，歌笑迷著。障泥油壁催梳掠。曾驰道同载，上林携手，灯夜初过早共约，又争言飘泊？\r\n寂寞念行乐。甚粉淡衣襟，音断弦索，琼枝璧月春如昨。怅别后华表，那回双鹤。相思除是，向醉里、暂忘却。\n\n作者：张元幹",
        "《贺新郎》\n睡起流莺语，掩苍苔房栊向晚，乱红无数。吹尽残花无人见，惟有垂杨自舞。渐暖霭、初回轻暑，宝扇重寻明月影，暗尘侵、上有乘鸾女。惊旧恨，遽如许。\r\n江南梦断横江渚。浪粘天、葡萄涨绿，半空烟雨。无限楼前沧波意，谁采蘋花寄取？但怅望、兰舟容与，万里云帆何时到？送孤鸿、目断千山阻。谁为我，唱《金缕》。\n\n作者：叶梦得",
        "《虞美人》\n落花已作风前舞，又送黄昏雨。晓来庭院半残红，惟有游丝，千丈袅晴空。\r\n殷勤花下同携手，更尽杯中酒。美人不用敛蛾眉，我亦多情，无奈酒阑时。\n\n作者：叶梦得",
        "《点绛唇》\n新月娟娟，夜寒江静山衔斗。起来搔首，梅影横窗瘦。\r\n好个霜天，闲却传杯手。君知否？乱鸦啼后，归兴浓如酒。\n\n作者：汪藻",
        "《贺新郎 · 春情》\n篆缕消金鼎。醉沉沉、庭阴转午，画堂人静。芳草王孙知何处？惟有杨花糁径。渐玉枕、腾腾春醒，帘外残红春已透，镇无聊、殢酒厌厌病。云鬓乱，未忺整。\r\n江南旧事休重省，遍天涯寻消问息，断鸿难倩。月满西楼凭阑久，依旧归期未定。又只恐瓶沉金井。嘶骑不来银烛暗，枉教人立尽梧桐影。谁伴我，对鸾镜。\n\n作者：李玉",
        "《烛影摇红 · 题安陆浮云楼》\n霭霭春空，画楼森耸凌云渚。紫薇登览最关情，绝妙夸能赋。惆怅相思迟暮，记当日、朱阑共语。塞鸿难问，岸柳何穷，别愁纷絮。\r\n催促年光，旧来流水知何处？断肠何必更残阳，极目伤平楚。晚霁波声带雨，悄无人、舟横野渡，数峰江上，芳草天涯，参差烟树。\n\n作者：廖世美",
        "《薄幸》\n青楼春晚，昼寂寂、梳匀又懒。乍听得、鸦啼莺弄，惹起新愁无限。记年时，偷掷春心，花前隔雾遥相见。便角枕题诗，宝钗贳酒，共醉青苔深院。\r\n怎忘得、回廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管？尽无言闲品秦筝，泪满参差雁。腰肢渐小，心与杨花共远。\n\n作者：吕渭老",
        "《南浦》\n风悲画角，听《单于》、三弄落谯门。投宿骎骎征骑，飞雪满孤村。酒市渐阑灯火，正敲窗、乱叶舞纷纷。送数声惊雁，乍离烟水，嘹唳度寒云。\r\n好在半胧溪月，到如今、无处不消魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉馀恨倚黄昏。\n\n作者：孔夷",
        "《烛影摇红 · 上元有怀》\n双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷，拥群仙、蓬壶阆苑。五云深处，万烛光中，揭天丝管。\r\n驰隙流年，恍如一瞬星霜换。今宵谁念泣孤臣，回首长安远。可是尘缘未断，漫惆怅。华胥梦短。满怀幽恨，数点寒灯，几声归雁。\n\n作者：张抡",
        "《水龙吟》\n夜来风雨匆匆，故园定是花无几。愁多怨极，等闲孤负，一年芳意。柳困桃慵，杏青梅小，对人容易。算好春长在，好花长见，原只是、人憔悴。\r\n回首池南旧事，恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拼醉。\n\n作者：程垓",
        "《六州歌头》\n长淮望断，关塞莽然平。征尘暗，霜风劲，悄边声。黯消凝，追想当年事，殆天数，非人力；洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明，笳鼓悲鸣，遣人惊。\r\n念腰间箭，匣中剑，空埃蠹，竟何成！时易失，心徒壮，岁将零，渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺，有泪如倾。\n\n作者：张孝祥",
        "《好事近 · 汴京赐宴闻教坊乐有感》\n凝碧旧池头，一听管弦凄切。多少梨园声在，总不堪华发。\r\n杏花无处避春愁，也傍野烟发。惟有御沟声断，似知人呜咽。\n\n作者：韩元吉",
        "《六州歌头 · 桃花》\n东风着意，先上小桃枝。红粉腻，娇如醉，倚朱扉。记年时，隐映新妆面，临水岸，春将半，云日暖，斜桥转，夹城西。草软莎平，跋马垂杨渡，玉勒争嘶。认蛾眉，凝笑脸，薄拂燕脂，绣户曾窥，恨依依。\r\n共携手处，香如雾，红随步，怨春迟。消瘦损，凭谁问？只花知，泪空垂。旧日堂前燕，和烟雨，又双飞。人自老，春长好，梦佳期。前度刘郎，几许风流地，花也应悲。但茫茫暮霭，目断武陵溪，往事难追。\n\n作者：韩元吉",
        "《瑞鹤仙》\n郊原初过雨，见数叶零乱，风定犹舞。斜阳挂深树，映浓愁浅黛，遥山媚妩。来时旧路，尚岩花、娇黄半吐。到而今惟有、溪边流水，见人如故。\r\n无语，邮亭深静，下马还寻，旧曾题处。无聊倦旅，伤离恨，最愁苦。纵收香藏镜，他年重到，人面桃花在否？念沉沉小阁幽窗，有时梦去。\n\n作者：袁去华",
        "《剑器近》\n夜来雨，赖倩得东风吹住。海棠正妖娆处，且留取。\r\n悄庭户，试细听莺啼燕语，分明共人愁绪，怕春去。\r\n佳树，翠阴初转午。重帘未卷，乍睡起，寂寞看风絮。偷弹清泪寄烟波，见江头故人，为言憔悴如许。彩笺无数，去却寒暄，到了浑无定据。断肠落日千山暮。\n\n作者：袁去华",
        "《安公子》\n弱柳千丝缕，嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路，曾画楼、见个人人否？料静掩云窗，尘满哀弦危柱。\r\n庾信愁如许，为谁都著眉端聚。独立东风弹泪眼，寄烟波东去。念永昼春闲，人倦如何度？闲傍枕、百转黄鹂语。唤觉来厌厌，残照依然花坞。\n\n作者：袁去华",
        "《瑞鹤仙》\n脸霞红印枕，睡觉来、冠儿还是不整。屏闲麝煤冷，但眉峰压翠，泪珠弹粉。堂深昼永，燕交飞、风帘露井。恨无人说与，相思近日，带围宽尽。\r\n重省，残灯朱幌，淡月纱窗，那时风景。阳台路迥，云雨梦，便无准。待归来，先指花梢教看，欲把心期细问。问因循过了青春，怎生意稳？\n\n作者：陆淞",
        "《喜迁莺 · 晓行》\n晓光催角，听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客，悄不禁重染，风尘京洛。\r\n追念人别后，心事万重，难觅孤鸿托。翠幌娇深，曲屏香暖，争念岁华飘泊。怨月恨花烦恼，不是不曾经著。者情味、望一成消减，新来还恶。\n\n作者：刘一止",
        "《高阳台 · 除夜》\n频听银签，重然绛蜡，年华衮衮惊心。饯旧迎新，能消几刻光阴？老来可惯通宵饮？待不眠、还怕寒侵。掩清尊、多谢梅花，伴我微吟。\r\n邻娃已试春妆了，更蜂腰簇翠，燕股横金，勾引东风，也知芳思难禁。朱颜那有年年好，逞艳游、赢取如今。恣登临、残雪楼台，迟日园林。\n\n作者：韩疁",
        "《临江仙》\n高咏《楚辞》酬午日，天涯节序匆匆。榴花不似舞裙红，无人知此意，歌罢满帘风。\r\n万事一身伤老矣，戎葵凝笑墙东。酒杯深浅去年同，试浇桥下水，今夕到湘中。\n\n作者：陈与义",
        "《苏武慢》\n雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。\r\n忆旧游、邃馆朱扉，小园香径，尚想桃花人面。书盈锦轴，恨满金徽，难写寸心幽怨。两地离愁，一尊芳酒凄凉，危栏倚遍。尽迟留、凭仗西风，吹干泪眼。\n\n作者：蔡伸",
        "《鹧鸪天》\n一点残红欲尽时，乍凉秋气满屏帏。梧桐叶上三更雨，叶叶声声是别离。\r\n调宝瑟，拨金猊，那时同唱鹧鸪词。如今风雨西楼夜，不听清歌也泪垂。\n\n作者：周紫芝",
        "《踏莎行》\n情似游丝，人如飞絮，泪珠阁定空相觑。一溪烟柳万丝垂，无因系得兰舟住。\r\n雁过斜阳，草迷烟渚，如今已是愁无数。明朝且做莫思量，如何过得今宵去！\n\n作者：周紫芝",
        "《帝台春》\n芳草碧色，萋萋遍南陌。暖絮乱红，也似知人，春愁无力。忆得盈盈拾翠侣，共携赏、凤城寒食。到今来，海角逢春，天涯为客。\r\n愁旋释，还似织；泪暗拭，又偷滴。漫倚遍危栏，尽黄昏也，只是暮云凝碧。拼则而今已拼了，忘则怎生便忘得。又还问鳞鸿，试重寻消息。\n\n作者：李甲",
        "《忆王孙 · 春词》\n萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。\n\n作者：李重元",
        "《三台 · 清明应制》\n见梨花初带夜月，海棠半含朝雨。内苑春、不禁过青门，御沟涨、潜通南浦。东风静，细柳垂金缕，望凤阙非烟非雾。好时代、朝野多欢，遍九陌、太平箫鼓。\r\n乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路；会暗识、夭桃朱户。向晚骤、宝马雕鞍，醉襟惹、乱花飞絮。\r\n正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉蜡传宫炬，散翠烟、飞入槐府。敛兵卫、阊阖门开，住传宣、又还休务。\n\n作者：万俟咏",
        "《二郎神》\n闷来弹鹊，又搅碎、一帘花影。漫试着春衫，还思纤手，熏彻金猊烬冷。动是愁端如何向？但怪得新来多病。嗟旧日沈腰，如今潘鬓，怎堪临镜？\r\n重省别时泪湿，罗衣犹凝。料为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干，倚遍昼长人静。\n\n作者：徐伸",
        "《江神子慢》\n玉台挂秋月，铅素浅、梅花傅香雪。冰姿洁，金莲衬、小小凌波罗袜。雨初歇，楼外孤鸿声渐远，远山外、行人音信绝。此恨对语犹难，那堪更寄书说。\r\n教人红消翠减，觉衣宽金缕，都为轻别。太情切，消魂处、画角黄昏时节。声呜咽。落尽庭花春去也，银蟾迥，无情圆又缺。恨伊不似余香，惹鸳鸯结。\n\n作者：田为",
        "《蓦山溪 · 梅》\n洗妆真态，不作铅华御。竹外一枝斜，想佳人天寒日暮。黄昏院落，无处着清香，风细细，雪垂垂，何况江头路。\r\n月边疏影，梦到消魂处。结子欲黄时，又须作廉纤细雨。孤芳一世，供断有情愁，消瘦损，东阳也，试问花知否？\n\n作者：曹组",
        "《水龙吟 · 春恨》\n闹花深处楼台，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与莺和燕。\r\n寂寞凭高念远，向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨？正消魂又是，疏烟淡月，子规声断。\n\n作者：陈亮",
        "《忆秦娥 · 其四》\n楼阴缺，阑干影卧东厢月。东厢月，一天风露，杏花如雪。\r\n隔烟催漏金虬咽，罗帏黯淡灯花结。灯花结，片时春梦，江南天阔。\n\n作者：范成大",
        "《眼儿媚 · 酣酣日脚紫烟浮》\n酣酣日脚紫烟浮，妍暖破轻裘。困人天色，醉人花气，午梦扶头。\r\n春慵恰似春塘水，一片縠纹愁。溶溶泄泄，东风无力，欲避还休。\n\n作者：范成大",
        "《霜天晓角 · 梅》\n晚晴风歇，一夜春威折。脉脉花疏天淡，云来去，数枝雪。\r\n胜绝，愁亦绝，此情谁共说。惟有两行低雁，知人倚画楼月。\n\n作者：范成大",
        "《贺新郎 · 别茂嘉十二弟》\n绿树听鹈鴂，更那堪、鹧鸪声住，杜鹃声切。啼到春归无寻处，苦恨芳菲都歇。算未抵人间离别，马上琵琶关塞黑，更长门、翠辇辞金阙，看燕燕，送归妾。\r\n将军百战身名裂，向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼、清泪长啼血，谁共我，醉明月？\n\n作者：辛弃疾",
        "《念奴娇 · 书东流村壁》\n野棠花落，又匆匆过了清明时节。刬地东风欺客梦，一枕云屏寒怯。曲岸持觞，垂杨系马，此地曾轻别。楼空人去，旧游飞燕能说。\r\n闻道绮陌东头，行人曾见，帘底纤纤月。旧恨春江流不尽，新恨云山千叠。料得明朝，尊前重见，镜里花难折。也应惊问，近来多少华发？\n\n作者：辛弃疾",
        "《汉宫春 · 立春日》\n春已归来，看美人头上，袅袅春幡。无端风雨，未肯收尽馀寒。年时燕子，料今宵梦到西园。浑未办、黄柑荐酒，更传青韭堆盘。\r\n却笑东风，从此便熏梅染柳，更没些闲。闲时又来镜里，转变朱颜。清愁不断，问何人会解连环。生怕见花开花落，朝来塞雁先还。\n\n作者：辛弃疾",
        "《贺新郎 · 赋琵琶》\n凤尾龙香拨，自开元、《霓裳曲》罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没。弦解语，恨难说。\r\n辽阳驿使音尘绝，琐窗寒、轻拢慢撚，泪珠盈睫。推手含情还却手，一抹《梁州》哀彻。千古事、云飞烟灭。贺老定场无消息，想沉香亭北繁华歇，弹到此，为呜咽。\n\n作者：辛弃疾",
        "《祝英台近 · 晚春》\n宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝啼莺声住？\r\n鬓边觑，试把花卜归期，才簪又重数。罗帐灯昏，哽咽梦中语。是他春带愁来，春归何处？却不解带将愁去。\n\n作者：辛弃疾",
        "《鹧鸪天 · 鹅湖归，病起作》\n枕簟溪堂冷欲秋，断云依水晚来收。红莲相倚浑如醉，白鸟无言定自愁。\r\n书咄咄，且休休，一丘一壑也风流。不知筋力衰多少，但觉新来懒上楼。\n\n作者：辛弃疾",
        "《菩萨蛮 · 书江西造口壁》\n郁孤台下清江水，中间多少行人泪。西北望长安，可怜无数山。\r\n青山遮不住，毕竟东流去。江晚正愁余，山深闻鹧鸪。\n\n作者：辛弃疾",
        "《琵琶仙》\n双桨来时，有人似旧曲桃根桃叶。歌扇轻约飞花，蛾眉正奇绝。春渐远，汀洲自绿，更添了几声啼鴂。十里扬州，三生杜牧，前事休说。\r\n又还是宫烛分烟，奈愁里匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。\n\n作者：姜夔",
        "《点绛唇 · 丁未冬过吴松作》\n燕雁无心，太湖西畔随云去。数峰清苦，商略黄昏雨。\r\n第四桥边，拟共天随住。今何许？凭阑怀古，残柳参差舞。\n\n作者：姜夔",
        "《鹧鸪天 · 元夕有所梦》\n肥水东流无尽期，当初不合种相思。梦中未比丹青见，暗里忽惊山鸟啼。\r\n春未绿，鬓先丝，人间别久不成悲。谁教岁岁红莲夜，两处沉吟各自知。\n\n作者：姜夔",
        "《踏莎行 · 自沔东来丁未元日至金陵江上感梦而作》\n燕燕轻盈，莺莺娇软，分明又向华胥见。夜长争得薄情知？春初早被相思染。\r\n别后书辞，别时针线，离魂暗逐郎行远。淮南皓月冷千山，冥冥归去无人管。\n\n作者：姜夔",
        "《庆宫春》\n双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。伤心重见，依约眉山，黛痕低压。\r\n采香径里春寒，老子婆娑，自歌谁答？垂虹西望，飘然引去，此兴平生难遏。酒醒波远，正凝想、明珰素袜。如今安在？惟有阑干，伴人一霎。\n\n作者：姜夔",
        "《齐天乐 · 蟋蟀》\n庾郎先自吟愁赋，凄凄更闻私语。露湿铜铺，苔侵石井，都是曾听伊处。哀音似诉，正思妇无眠，起寻机杼。曲曲屏山，夜凉独自甚情绪？\r\n西窗又吹暗雨，为谁频断续，相和砧杵？候馆迎秋，离宫吊月，别有伤心无数。《豳》诗漫与，笑篱落呼灯，世间儿女。写入琴丝，一声声更苦。\n\n作者：姜夔",
        "《八归 · 湘中送胡德华》\n芳莲坠粉，疏桐吹绿，庭院暗雨乍歇。无端抱影销魂处，还见筱墙萤暗，藓阶蛩切。送客重寻西去路，问水面、琵琶谁拨？最可惜、一片江山，总付与啼鴂。\r\n长恨相逢未款，而今何事，又对西风离别？渚寒烟淡，棹移人远，漂渺行舟如叶。想文君望久，倚竹愁生步罗袜。归来后、翠尊双饮，下了珠帘，玲珑闲看月。\n\n作者：姜夔",
        "《念奴娇》\n闹红一舸，记来时尝与鸳鸯为侣。三十六陂人未到，水佩风裳无数。翠叶吹凉，玉容消酒，更洒菰蒲雨。嫣然摇动，冷香飞上诗句。\r\n日暮，青盖亭亭，情人不见，争忍凌波去？只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。\n\n作者：姜夔",
        "《长亭怨慢》\n渐吹尽，枝头香絮，是处人家，绿深门户。远浦萦回，暮帆零乱向何许？阅人多矣，谁得似长亭树？树若有情时，不会得青青如此！\r\n日暮，望高城不见，只见乱山无数。韦郎去也，怎忘得玉环分付。第一是早早归来，怕红萼无人为主。算空有并刀，难剪离愁千缕。\n\n作者：姜夔",
        "《淡黄柳》\n空城晓角，吹入垂杨陌。马上单衣寒恻恻。看尽鹅黄嫩绿，都是江南旧相识。\r\n正岑寂，明朝又寒食。强携酒、小桥宅，怕梨花落尽成秋色。燕燕飞来，问春何在？惟有池塘自碧。\n\n作者：姜夔",
        "《暗香》\n旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。\r\n江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？\n\n作者：姜夔",
        "《疏影》\n苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。\r\n犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。\n\n作者：姜夔",
        "《翠楼吟》\n月冷龙沙，尘清虎落，今年汉酺初赐。新翻胡部曲，听毡幕元戎歌吹。层楼高峙，看槛曲萦红，檐牙飞翠。人姝丽，粉香吹下，夜寒风细。\r\n此地宜有词仙，拥素云黄鹤，与君游戏。玉梯凝望久，叹芳草萋萋千里。天涯情味，仗酒祓清愁，花消英气。西山外，晚来还卷，一帘秋霁。\n\n作者：姜夔",
        "《杏花天影》\n绿丝低拂鸳鸯浦，想桃叶，当时唤渡。又将愁眼与春风，待去，倚兰桡更少驻。\r\n金陵路，莺吟燕舞。算潮水知人最苦。满汀芳草不成归，日暮，更移舟向甚处？\n\n作者：姜夔",
        "《一萼红》\n古城阴，有官梅几许，红萼未宜簪。池面冰胶，墙腰雪老，云意还又沉沉。翠藤共、闲穿径竹，渐笑语、惊起卧沙禽。野老林泉，故王台榭，呼唤登临。\r\n南去北来何事，荡湘云楚水，目极伤心。朱户粘鸡，金盘簇燕，空叹时序侵寻。记曾共、西楼雅集，想垂柳、还袅万丝金。待得归鞍到时，只怕春深。\n\n作者：姜夔",
        "《霓裳中序第一》\n亭皋正望极，乱落江莲归未得。多病却无气力，况纨扇渐疏，罗衣初索。流光过隙，叹杏梁、双燕如客。人何在？一帘淡月，仿佛照颜色。\r\n幽寂，乱蛩吟壁，动庾信、清愁似织。沉思年少浪迹，笛里关山，柳下坊陌。坠红无信息，漫暗水、涓涓溜碧。飘零久、而今何意，醉卧酒垆侧。\n\n作者：姜夔",
        "《唐多令 · 惜别》\n何处合成愁？离人心上秋，纵芭蕉、不雨也飕飕。都道晚凉天气好，有明月，怕登楼。\r\n年事梦中休，花空烟水流，燕辞归、客尚淹留。垂柳不萦裙带住，漫长是、系行舟。\n\n作者：吴文英",
        "《小重山》\n柳暗花明春事深，小阑红芍药、已抽簪。雨余风软碎鸣禽，迟迟日，犹带一分阴。\r\n往事莫沉吟，身闲时序好、且登临。旧游无处不堪寻，无寻处、惟有少年心。\n\n作者：章良能",
        "《木兰花》\n春风只在园西畔，荠菜花繁胡蝶乱。冰池晴绿照还空，香径落红吹已断。\r\n意长翻恨游丝短，尽日相思罗带缓。宝奁如月不欺人，明日归来君试看。\n\n作者：严仁",
        "《风入松》\n一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。\r\n暖风十里丽人天，花压鬓云偏。画船载取春归去，余情付湖水湖烟。明日重扶残醉，来寻陌上花钿。\n\n作者：俞国宝",
        "《满庭芳 · 促织儿》\n月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转，凄咽悲沉。争求侣、殷勤劝织，促破晓机心。\r\n儿时曾记得，呼灯灌穴，敛步随音。任满身花影，独自追寻。携向华堂戏斗。亭台小、笼巧妆金。今休说，从渠床下，凉夜伴孤吟。\n\n作者：张镃",
        "《绮罗香 · 咏春雨》\n做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨他佳约风流，钿车不到杜陵路。\r\n沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日门掩梨花，剪灯深夜语。\n\n作者：史达祖",
        "《双双燕 · 咏燕》\n过春社了，度帘幕中间，去年尘冷。差池欲住，试入旧巢相并。还相雕梁藻井，又软语商量不定。飘然快拂花梢，翠尾分开红影。\r\n芳径，芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳，便忘了天涯芳信。愁损翠黛双蛾，日日画阑独凭。\n\n作者：史达祖",
        "《东风第一枝 · 春雪》\n巧沁兰心，偷粘草甲，东风欲障新暖。漫凝碧瓦难留，信知暮寒犹浅。行天入镜，做弄出、轻松纤软。料故园、不卷重帘，误了乍来双燕。\r\n青未了、柳回白眼，红欲断、杏开素面。旧游忆著山阴，后盟遂妨上苑。寒炉重熨，便放慢春衫针线。怕凤靴挑菜归来，万一灞桥相见。\n\n作者：史达祖",
        "《喜迁莺》\n月波疑滴，望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接许多春色。最无赖，是随香趁烛，曾伴狂客。\r\n踪迹，漫记忆，老了杜郎，忍听东风笛。柳院灯疏，梅厅雪在，谁与细倾春碧？旧情拘未定，犹自学当年游历，怕万一，误玉人夜寒帘隙。\n\n作者：史达祖",
        "《三姝媚》\n烟光摇缥瓦，望晴檐多风，柳花如洒。锦瑟横床，想泪痕尘影，凤弦常下。倦出犀帷，频梦见、王孙骄马。讳道相思，偷理绡裙，自惊腰衩。\r\n惆怅南楼遥夜，记翠箔张灯，枕肩歌罢。又入铜驼，遍旧家门巷，首询声价。可惜东风，将恨与闲花俱谢。记取崔徽模样。归来暗写。\n\n作者：史达祖",
        "《秋霁》\n江水苍苍，望倦柳愁荷，共感秋色。废阁先凉，古帘空暮，雁程最嫌风力。故园信息，爱渠入眼南山碧。念上国，谁是、脍鲈江汉未归客。\r\n还又岁晚、瘦骨临风，夜闻秋声，吹动岑寂。露蛩悲、青灯冷屋，翻书愁上鬓毛白。年少俊游浑断得，但可怜处，无奈苒苒魂惊，采香南浦，剪梅烟驿。\n\n作者：史达祖",
        "《夜合花》\n柳锁莺魂，花翻蝶梦，自知愁染潘郎。轻衫未揽，犹将泪点偷藏。念前事，怯流光，早春窥、酥雨池塘。向消凝里，梅开半面，情满徐妆。\r\n风丝一寸柔肠，曾在歌边惹恨，烛底萦香。芳机瑞锦，如何未织鸳鸯。人扶醉，月依墙，是当初、谁敢疏狂！把闲言语，花房夜久，各自思量。\n\n作者：史达祖",
        "《玉蝴蝶》\n晚雨未摧宫树，可怜闲叶，犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。想幽欢土花庭甃，虫网阑干。\r\n无端啼蛄搅夜，恨随团扇，苦近秋莲。一笛当楼，谢娘悬泪立风前。故园晚、强留诗酒，新雁远、不致寒暄。隔苍烟、楚香罗袖，谁伴婵娟。\n\n作者：史达祖",
        "《八归》\n秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。相半属、渔市樵村，欲暮竞然竹。\r\n须信风流未老，凭持尊酒，慰此凄凉心目。一鞭南陌，几篙官渡，赖有歌眉舒绿。只匆匆残照，早觉闲愁挂乔木。应难奈故人天际，望彻淮山，相思无雁足。\n\n作者：史达祖",
        "《生查子 · 元夕戏陈敬叟》\n繁灯夺霁华，戏鼓侵明发。物色旧时同，情味中年别。\r\n浅画镜中眉，深拜楼中月。人散市声收，渐入愁时节。\n\n作者：刘克庄",
        "《贺新郎 · 端午》\n深院榴花吐，画帘开、綀衣纨扇，午风清暑。儿女纷纷夸结束，新样钗符艾虎。早已有、游人观渡。老大逢场慵作戏，任陌头、年少争旗鼓。溪雨急，浪花舞。\r\n灵均标致高如许，忆生平、既纫兰佩，更怀椒醑。谁信骚魂千载后，波底垂涎角黍。又说是，蛟馋龙怒。把似而今醒到了，料当年，醉死差无苦。聊一笑，吊千古。\n\n作者：刘克庄",
        "《贺新郎 · 九日》\n湛湛长空黑，更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉不向牛山滴。追往事，去无迹。\r\n少年自负凌云笔，到而今春华落尽，满怀萧瑟。常恨世人新意少，爱说南朝狂客。把破帽年年拈出。若对黄花孤负酒，怕黄花也笑人岑寂。鸿去北，日西匿。\n\n作者：刘克庄",
        "《木兰花 · 戏呈林节推乡兄》\n年年跃马长安市，客舍似家家似寄。青钱换酒日无何，红烛呼卢宵不寐。\r\n易挑锦妇机中字，难得玉人心下事。男儿西北有神州，莫滴水西桥畔泪。\n\n作者：刘克庄",
        "《江城子》\n画楼帘幕卷新晴，掩银屏，晓寒轻。坠粉飘香，日日唤愁生。暗数十年湖上路，能几度，着娉婷。\r\n年华空自感漂零，拥春酲，对谁醒？天阔云闲，无处觅箫声。载酒买花年少事，浑不似、旧心情。\n\n作者：卢祖皋",
        "《宴清都》\n春讯飞琼管，风日薄，度墙啼鸟声乱。江城次第，笙歌翠合，绮罗香暖。溶溶涧渌冰泮，醉梦里，年华暗换。料黛眉，重锁隋堤，芳心还动梁苑。\r\n新来雁阔云音，鸾分鉴影，无计重见。春啼细雨，笼愁澹月，恁时庭院。离肠未语先断，算犹有凭高望眼。更那堪衰草连天，飞梅弄晚。\n\n作者：卢祖皋",
        "《南乡子 · 题南剑州妓馆》\n生怕倚阑干，阁下溪声阁外山。惟有旧时山共水，依然，暮雨朝云去不还。\r\n应是蹑飞鸾，月下时时整佩环。月又渐低霜又下，更阑，折得梅花独自看。\n\n作者：潘牥",
        "《瑞鹤仙》\n湿云粘雁影，望征路，愁迷离绪难整。千金买光景，但疏钟催晓，乱鸦啼暝。花悰暗省，许多情，相逢梦境。便行云都不归来，也合寄将音信。\r\n孤迥，盟鸾心在，跨鹤程高，后期无准。情丝待剪，翻若得旧时恨。怕天教何处，参差双燕，还染残朱剩粉。对菱花与说相思，看谁瘦损？\n\n作者：陆睿",
        "《渡江云 · 西湖清明》\n羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入仙坞迷津。肠漫回，隔花时见、背面楚腰身。\r\n逡巡，题门惆怅，堕履牵萦。数幽期难准，还始觉留情缘眼，宽带因春。明朝事与孤烟冷，做满湖风雨愁人。山黛暝，尘波澹绿无痕。\n\n作者：吴文英",
        "《夜合花》\n柳暝河桥，莺晴台苑，短策频惹春香。当时夜泊，温柔便入深乡。词韵窄，酒杯长，剪蜡花、壶箭催忙。共追游处，凌波翠陌，连棹横塘。\r\n十年一梦凄凉，似西湖燕去，吴馆巢荒。重来万感，依前唤酒银罂。溪雨急，岸花狂，趁残鸦飞过苍茫。故人楼上，凭谁指与，芳草斜阳？\n\n作者：吴文英",
        "《霜叶飞 · 重九》\n断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽，凄凉谁吊荒台古。记醉踏南屏，彩扇咽寒蝉，倦梦不知蛮素。\r\n聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕，惊飙从卷乌纱去，漫细将、茱萸看，但约明年，翠微高处。\n\n作者：吴文英",
        "《宴清都 · 连理海棠》\n绣幄鸳鸯柱，红情密、腻云低护秦树。芳根兼倚，花梢钿合，锦屏人妒。东风睡足交枝，正梦枕瑶钗燕股。障滟蜡、满照欢丛，嫠蟾冷落羞度。\r\n人间万感幽单，华清惯浴，春盎风露。连鬟并暖，同心共结，向承恩处。凭谁为歌《长恨》？暗殿锁、秋灯夜语。叙旧期、不负春盟，红朝翠暮。\n\n作者：吴文英",
        "《齐天乐》\n烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉颸乍起，渺烟碛飞帆，暮山横翠。但有江花，共临秋镜照憔悴。\r\n华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗，梦不湿行云。漫沾残泪。可惜秋霄，乱蛩疏雨里。\n\n作者：吴文英",
        "《花犯 · 郭希道送水仙索赋》\n小娉婷清铅素靥，蜂黄暗偷晕，翠翘鼓鬓。昨夜冷中庭，月下相认，睡浓更苦凄风紧。惊回心未稳，送晓色、一壶葱茜，才知花梦准。\r\n湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬓。料唤赏、清华池馆，台杯须满引。\n\n作者：吴文英",
        "《浣溪沙》\n门隔花深旧梦游，夕阳无语燕归愁，玉纤香动小帘钩。\r\n落絮无声春堕泪，行云有影月含羞，东风临夜冷于秋。\n\n作者：吴文英",
        "《浣溪沙》\n波面铜花冷不收，玉人垂钓理纤钩，月明池阁夜来秋。\r\n江燕话归成晓别，水花红减似春休，西风梧井叶先愁。\n\n作者：吴文英",
        "《点绛唇 · 试灯夜初晴》\n卷尽愁云，素娥临夜新梳洗。暗尘不起，酥润凌波地。\r\n辇路重来，仿佛灯前事。情如水，小楼熏被，春梦笙歌里。\n\n作者：吴文英",
        "《祝英台近 · 除夜立春》\n剪红情，裁绿意，花信上钗股。残日东风，不放岁华去。有人添烛西窗，不眠侵晓，笑声转新年莺语。\r\n旧尊俎，玉纤曾擘黄柑，柔香系幽素。归梦湖边，还迷镜中路。可怜千点吴霜，寒消不尽，又相对落梅如雨。\n\n作者：吴文英",
        "《澡兰香 · 淮安重午》\n盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时曾写榴裙，伤心红绡褪萼。黍梦光阴，渐老汀洲烟蒻。\r\n莫唱江南古调，怨抑难招，楚江沉魄。薰风燕乳，暗雨梅黄，午镜澡兰帘幕。念秦楼、也拟人归，应剪菖蒲自酌。但怅望一缕新蟾，随人天角。\n\n作者：吴文英",
        "《风入松》\n听风听雨过清明，愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。\r\n西园日日扫林亭，依旧赏新晴。黄蜂频扑秋千索，有当时纤手香凝。惆怅双鸳不到，幽阶一夜苔生。\n\n作者：吴文英",
        "《祝英台近 · 春日客龟溪游废园》\n采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在云山深处。\r\n昼闲度，因甚天也悭春，轻阴便成雨？绿暗长亭，归梦趁风絮。有情花影阑干，莺声门径，解留我霎时凝伫。\n\n作者：吴文英",
        "《莺啼序 · 春晚感怀》\n残寒正欺病酒，掩沉香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。\r\n十载西湖，傍柳系马，趁娇尘软雾。溯红渐招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。\r\n幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿。记当时、短楫桃根渡，青楼仿佛。临分败壁题诗，泪墨惨淡尘土。\r\n危亭望极，草色天涯，叹鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沉过雁。漫相思、弹入哀筝柱。伤心千里江南，怨曲重招，断魂在否？\n\n作者：吴文英",
        "《惜黄花慢》\n送客吴皋，正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁，残柳眉梢。念瘦腰，沈郎旧日，曾系兰桡。\r\n仙人凤咽琼箫，怅断魂送远，《九辩》难招。醉鬟留盼，小窗剪烛，歌云载恨，飞上银霄。素秋不解随船去，败红趁一叶寒涛。梦翠翘，怨鸿料过南谯。\n\n作者：吴文英",
        "《高阳台》\n宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风千里关山。半飘零、庭上黄昏，月冷阑干。\r\n寿阳空理愁鸾，问谁调玉髓，暗补香瘢？细雨归鸿，孤山无限春寒。离魂难倩招清些，梦缟衣解佩溪边。最愁人、啼鸟晴明，叶底清圆。\n\n作者：吴文英",
        "《高阳台 · 丰乐楼分韵得如字》\n修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒余。自消凝，能几花前，顿老相如？\r\n伤春不在高楼上，在灯前攲枕，雨外熏炉。怕舣游船，临流可奈清臞？飞红若到西湖底，搅翠澜、总是愁鱼。莫重来、吹尽香绵，泪满平芜。\n\n作者：吴文英",
        "《三姝媚 · 过都城旧居有感》\n湖山经醉惯，渍春衫，啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。\r\n春梦人间须断，但怪得当年，梦缘能短。绣屋秦筝，傍海棠偏爱，夜深开宴。舞歇歌沉，花未减、红颜先变。伫久河桥欲去，斜阳泪满。\n\n作者：吴文英",
        "《八声甘州 · 灵岩陪庾幕诸公游》\n渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。\r\n宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒、上琴台去，秋与云平。\n\n作者：吴文英",
        "《踏莎行》\n润玉笼绡，檀樱倚扇，绣圈犹带脂香浅。榴心空叠舞裙红，艾枝应压愁鬟乱。\r\n午梦千山，窗阴一箭，香瘢新褪红丝腕。隔江人在雨声中，晚风菰叶生秋怨。\n\n作者：吴文英",
        "《瑞鹤仙》\n晴丝牵绪乱，对沧江斜日，花飞人远。垂杨暗吴苑，正旗亭烟冷，河桥风暖。兰情蕙盼，惹相思、春根酒畔。又争知、吟骨萦消，渐把旧衫重剪。\r\n凄断流红千浪，缺月孤楼，总难留燕。歌尘凝扇，待凭信，拼分钿。试挑灯欲写，还依不忍，笺幅偷和泪卷。寄残云剩雨蓬莱，也应梦见。\n\n作者：吴文英",
        "《鹧鸪天 · 化度寺作》\n池上红衣伴倚阑，栖鸦常带夕阳还。殷云度雨疏桐落，明月生凉宝扇闲。\r\n乡梦窄，水天宽，小窗愁黛淡秋山。吴鸿好为传归信，杨柳阊门屋数间。\n\n作者：吴文英",
        "《夜游宫》\n人去西楼雁杳，叙别梦、扬州一觉。云淡星疏楚山晓。听啼乌，立河桥，话未了。\r\n雨外蛩声早，细织就霜丝多少？说与萧娘未知道。向长安，对秋灯，几人老？\n\n作者：吴文英",
        "《贺新郎 · 陪履斋先生沧浪看梅》\n乔木生云气，访中兴英雄陈迹，暗追前事。战舰东风悭借便，梦断神州故里。旋小筑、吴宫闲地，华表月明归夜鹤，叹当时、花竹今如此，枝上露，溅清泪。\r\n遨头小簇行春队，步苍苔、寻幽别墅，问梅开未？重唱梅边新度曲，催发寒梢冻蕊。此心与东君同意，后不如今今非昔，两无言相对沧浪水，怀此恨，寄残醉。\n\n作者：吴文英",
        "《湘春夜月》\n近清明，翠禽枝上消魂。可惜一片清歌，都付与黄昏。欲共柳花低诉。怕柳花轻薄，不解伤春。念楚乡旅宿，柔情别绪，谁与温存？\r\n空尊夜泣，青山不语，残照当门。翠玉楼前，惟是有、一陂湘水，摇荡湘云。天长梦短，问甚时、重见桃根？者次第、算人间没个并刀，剪断心上愁痕。\n\n作者：黄孝迈",
        "《大有 · 九日》\n戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似登临时候。一片宋玉情怀，十分卫郎清瘦。\r\n红萸佩，空对酒。砧杵动微寒，暗欺罗袖。秋已无多，早是败荷衰柳。强整帽檐攲侧，曾经向天涯搔首。几回忆、故国莼鲈，霜前雁后。\n\n作者：潘希白",
        "《摸鱼儿》\n对西风、鬓摇烟碧，参差前事流水。紫丝罗带鸳鸯结，的的镜盟钗誓。浑不记，漫手织回文，几度欲心碎。安花着叶，奈雨覆云翻，情宽分窄，石上玉簪脆。\r\n朱楼外，愁压空云欲坠，月痕犹照无寐。阴晴也只随天意，枉了玉消香碎。君且醉，君不见长门青草春风泪。一时左计，悔不早荆钗，暮天修竹，头白倚寒翠。\n\n作者：朱嗣发",
        "《兰陵王 · 丙子送春》\n送春去，春去人间无路。秋千外，芳草连天，谁遣风沙暗南浦。依依甚意绪？漫忆海门飞絮。乱鸦过、斗转城荒，不见来时试灯处。\r\n春去谁最苦？但箭雁沉边，梁燕无主，杜鹃声里长门暮。想玉树凋土，泪盘如露。咸阳送客屡回顾，斜日未能度。\r\n春去尚来否？正江令恨别，庾信愁赋，苏堤尽日风和雨。叹神游故国，花记前度。人生流落，顾孺子，共夜语。\n\n作者：刘辰翁",
        "《宝鼎现 · 春月》\n红妆春骑，踏月影竿旗穿市。望不尽、楼台歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止，听得念奴歌起。\r\n父老犹记宣和事，抱铜仙、清泪如水。还转盼、沙河多丽。滉漾明光连邸第，帘影冻、散红光成绮。月浸葡萄十里，看往来，神仙才子，肯把菱花扑碎。\r\n肠断竹马儿童，空见说、三千乐指。等多时春不归来，到春时欲睡。又说向灯前拥髻，暗滴鲛珠坠。便当日亲见《霓裳》，天上人间梦里。\n\n作者：刘辰翁",
        "《永遇乐》\n璧月初晴，黛云远淡，春事谁主？禁苑娇寒，湖堤倦暖，前度遽如许。香尘暗陌，华灯明昼，长是懒携手去。谁知道断烟禁夜，满城似愁风雨。\r\n宣和旧日，临安南渡，芳景犹自如故。缃帙离离，风鬟三五，能赋词最苦。江南无路，鄜州今夜，此苦又谁知否？空相对残釭无寐，满村社鼓。\n\n作者：刘辰翁",
        "《摸鱼儿 · 酒边留同年徐云屋》\n怎知他、春归何处？相逢且尽尊酒。少年袅袅天涯恨，长结西湖烟柳。休回首，但细雨断桥，憔悴人归后。东风似旧，向前度桃花，刘郎能记，花复认郎否？\r\n君且住，草草留君剪韭，前宵正恁时候。深杯欲共歌声滑，翻湿春衫半袖。空眉皱，看白发尊前，已似人人有。临分把手，叹一笑论文，清狂顾曲，此会几时又？\n\n作者：刘辰翁",
        "《高阳台 · 送陈君衡被召》\n照野旌旗，朝天车马，平沙万里天低。宝带金章，尊前茸帽风欹。秦关汴水经行地，想登临都付新诗。纵英游、叠鼓清笳，骏马名姬。\r\n酒酣应对燕山雪，正冰河月冻，晓陇云飞。投老残年，江南谁念方回？东风渐绿西湖岸，雁已还人未南归。最关情、折尽梅花，难寄相思。\n\n作者：周密",
        "《瑶华》\n朱钿宝玦，天上飞琼，比人间春别。江南江北，曾未见、漫拟梨云梅雪。淮山春晚，问谁识、芳心高洁？消几番、花落花开，老了玉关豪杰。\r\n金壶剪送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事花须能说。记少年一梦扬州，二十四桥明月。\n\n作者：周密",
        "《玉京秋》\n烟水阔，高林弄残照，晚蜩凄切。碧砧度韵，银床飘叶。衣湿桐阴露冷，采凉花时赋秋雪。叹轻别，一襟幽事，砌蛩能说。\r\n客思吟商还怯，怨歌长、琼壶暗缺。翠扇恩疏，红花香褪，翻成消歇。玉骨西风，恨最恨、闲却新凉时节。楚箫咽，谁寄西楼淡月。\n\n作者：周密",
        "《曲游春》\n禁苑东风外，扬暖丝晴絮，春思如织。燕约莺期，恼芳情偏在，翠深红隙。漠漠香尘隔，沸十里、乱丝丛笛。看画船尽入西泠，闲却半湖春色。\r\n柳陌，新烟凝碧。映帘底宫眉，堤上游勒。轻暝笼寒，怕梨云梦冷，杏香愁幂。歌管酬寒食，奈蝶怨良宵岑寂。正满湖碎月摇花，怎生去得？\n\n作者：周密",
        "《花犯 · 水仙花》\n楚江湄，湘娥乍见，无言洒清泪，淡然春意。空独倚东风，芳思谁寄？凌波路冷秋无际。香云随步起，漫记得、汉宫仙掌，亭亭明月底。\r\n冰弦写怨更多情，骚人恨，枉赋芳兰幽芷。春思远，谁叹赏国香风味？相将共、岁寒伴侣，小窗静，沉烟熏翠袂。幽梦觉、涓涓清露，一枝灯影里。\n\n作者：周密",
        "《瑞鹤仙 · 乡城见月》\n绀烟迷雁迹，渐碎鼓零钟，街喧初息。风檠背寒壁，放冰蟾，飞到蛛丝帘隙。琼瑰暗泣，念乡关、霜华似织。漫将身化鹤归来，忘却旧游端的。\r\n欢极蓬壶蕖浸，花院梨溶，醉连春夕。柯云罢弈，樱桃在，梦难觅。劝清光、乍可幽窗相照，休照红楼夜笛。怕人间换谱《伊》《凉》，素娥未识。\n\n作者：蒋捷",
        "《贺新郎》\n梦冷黄金屋，叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否，似琼台、涌起弹棋局。消瘦影，嫌明烛。\r\n鸳楼碎泻东西玉，问芳踪、何时再展，翠钗难卜。待把宫眉横云样，描上生绡画幅，怕不是新来妆束。彩扇红牙今都在，恨无人、解听开元曲。空掩袖，倚寒竹。\n\n作者：蒋捷",
        "《女冠子 · 元夕》\n蕙花香也，雪晴池馆如画。春风飞到，宝钗楼上，一片笙箫，琉璃光射。而今灯漫挂，不是暗尘明月，那时元夜。况年来、心懒意怯，羞与蛾儿争耍。\r\n江城人悄初更打，问繁华谁解，再向天公借？剔残红灺，但梦里隐隐，钿车罗帕。吴笺银粉砑，待把旧家风景，写成闲话。笑绿鬟邻女，倚窗犹唱，夕阳西下。\n\n作者：蒋捷",
        "《高阳台 · 西湖春感》\n接叶巢莺，平波卷絮，断桥斜日归船。能几番游？看花又是明年。东风且伴蔷薇住，到蔷薇、春已堪怜。更凄然，万绿西泠，一抹荒烟。\r\n当年燕子知何处？但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。\n\n作者：张炎",
        "《渡江云 · 久客山阴，一再逢春，回忆西杭，渺然愁思》\n山空天入海，倚楼望极，风急暮潮初。一帘鸠外雨，几处闲田，隔水动春锄。新烟禁柳，想如今、绿到西湖。犹记得、当年深隐，门掩两三株。\r\n愁余，荒洲古溆，断梗疏萍，更漂流何处？空自觉围羞带减，影怯灯孤。长疑即见桃花面，甚近来翻致无书。书纵远，如何梦也都无。\n\n作者：张炎",
        "《八声甘州》\n记玉关、踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。\r\n载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来、不是旧沙鸥。空怀感，有斜阳处，却怕登楼。\n\n作者：张炎",
        "《解连环 · 孤雁》\n楚江空晚，怅离群万里，恍然惊散。自顾影、欲下寒塘，正沙净草枯，水平天远。写不成书，只寄得相思一点。料因循误了，残毡拥雪，故人心眼。\r\n谁怜旅愁荏苒，谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。\n\n作者：张炎",
        "《疏影 · 咏荷叶》\n碧圆自洁，向浅洲远浦，亭亭清绝。犹有遗簪，不展秋心，能卷几多炎热？鸳鸯密语同倾盖，且莫与、浣纱人说。恐怨歌忽断花风，碎却翠云千叠。\r\n回首当年汉舞，怕飞去漫皱，留仙裙折。恋恋青衫，犹染枯香，还叹鬓丝飘雪。盘心清露如铅水，又一夜西风吹折。喜净看、匹练飞光，倒泻半湖明月。\n\n作者：张炎",
        "《月下笛》\n万里孤云，清游渐远，故人何处？寒窗梦里，犹记经行旧时路。连昌约略无多柳，第一是难听夜雨。漫惊回凄悄，相看烛影，拥衾无语。\r\n张绪归何暮？半零落依依，断桥鸥鹭。天涯倦旅，此时心事良苦。只愁重洒西州泪，问杜曲人家在否？恐翠袖天寒，犹倚梅花那树。\n\n作者：张炎",
        "《天香 · 龙涎香》\n孤峤蟠烟，层涛蜕月，骊宫夜采铅水。汛远槎风，梦深薇露，化作断魂心字。红瓷候火，还乍识、冰环玉指。一缕萦帘翠影，依稀海天云气。\r\n几回殢娇半醉，剪春灯、夜寒花碎。更好故溪飞雪，小窗深闭。荀令如今顿老，总忘却尊前旧风味。漫惜馀薰，空篝素被。\n\n作者：王沂孙",
        "《眉妩 · 新月》\n渐新痕悬柳，淡彩穿花，依约破初暝。便有团圆意，深深拜，相逢谁在香径？画眉未稳，料素娥、犹带离恨。最堪爱、一曲银钩小，宝奁挂秋冷。\r\n千古盈亏休问，叹慢磨玉斧，难补金镜。太液池犹在，凄凉处、何人重赋清景？故山夜永，试待他窥户端正。看云外山河，还老尽、桂花影。\n\n作者：王沂孙",
        "《齐天乐 · 蝉》\n一襟馀恨宫魂断，年年翠阴庭树。乍咽凉柯，还移暗叶，重把离愁深诉。西窗过雨，怪瑶佩流空，玉筝调柱。镜暗妆残，为谁娇鬓尚如许？\r\n铜仙铅泪似洗，叹移盘去远，难贮零露。病翼惊秋，枯形阅世，消得斜阳几度？馀音更苦，甚独抱清商，顿成凄楚。漫想熏风，柳丝千万缕。\n\n作者：王沂孙",
        "《长亭怨慢 · 重过中庵故园》\n泛孤艇东皋过遍，尚记当日，绿阴门掩。屐齿莓苔，酒痕罗袖事何限？欲寻前迹，空惆怅成秋苑。自约赏花人，别后总风流云散。\r\n水远，怎知流水外，却是乱山尤远。天涯梦短，想忘了绮疏雕槛。望不尽冉冉斜阳，抚乔木年华将晚。但数点红英，犹识西园凄婉。\n\n作者：王沂孙",
        "《高阳台 · 和周草窗寄越中诸友韵》\n残雪庭阴，轻寒帘影，霏霏玉管春葭。小帖金泥，不知春在谁家？相思一夜窗前梦，奈个人、水隔天遮。但凄然，满树幽香，满地横斜。\r\n江南自是离愁苦，况游骢古道，归雁平沙。怎得银笺，殷勤与说年华。如今处处生芳草，纵凭高不见天涯。更消他，几度东风，几度飞花。\n\n作者：王沂孙",
        "《法曲献仙音 · 聚景亭梅次草窗韵》\n层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒寻芳处，盈盈褪妆晚。\r\n已消黯，况凄凉近来离思，应忘却明月，夜深归辇。荏苒一枝春，恨东风人似天远。纵有残花，洒征衣、铅泪都满。但殷勤折取，自遣一襟幽怨。\n\n作者：王沂孙",
        "《疏影 · 寻梅不见》\n江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须春风千树。尽孤城、落木萧萧，日夜江声流去。\r\n日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕余醒寐，遗佩环、浮沉澧浦。有白鸥、淡月微波，寄语逍遥容与。\n\n作者：彭元逊",
        "《六丑 · 杨花》\n似东风老大，那复有当时风气。有情不收，江山身是寄，浩荡何世？但忆临官道，暂来不住，便出门千里。痴心指望回风坠，扇底相逢，钗头微缀。他家万条千缕，解遮亭障驿，不隔江水。\r\n瓜洲曾舣，等行人岁岁，日下长秋，城乌夜起。帐庐好在春睡，共飞归湖上，草青无地。愔愔雨，春心如腻。欲待化、丰乐楼前帐饮，青门都废。何人念、流落无几。点点抟作雪绵松润，为君裛泪。\n\n作者：彭元逊",
        "《紫萸香慢》\n近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前又忆、漉酒插花人，只座上已无老兵。\r\n凄清，浅醉还醒。愁不肯、与诗平。记长楸走马，雕弓笮柳，前事休评。紫萸一枝传赐，梦谁到、汉家陵。尽乌纱便随风去，要天知道，华发如此星星，歌罢涕零。\n\n作者：姚云文",
        "《凤凰台上忆吹箫》\n香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。\r\n休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。\n\n作者：李清照",
        "《念奴娇》\n萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。\r\n楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。\n\n作者：李清照",
        "《永遇乐 · 元宵》\n落日熔金，暮云合璧，人在何处？染柳烟浓，吹梅笛怨，春意知几许？元宵佳节，融和天气，次第岂无风雨？来相召、香车宝马，谢他酒朋诗侣。\r\n中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。\n\n作者：李清照",
        "《清平乐》\n风鬟雨鬓，偏是来无准。倦倚玉阑看月晕，容易语低香近。\r\n软风吹遍窗纱，心期便隔天涯。从此伤春伤别，黄昏只对梨花。\n\n作者：纳兰性德",
        "《菩萨蛮》\n朔风吹散三更雪，倩魂犹恋桃花月。梦好莫催醒，由他好处行。\r\n无端听画角，枕畔红冰薄。塞马一声嘶，残星拂大旗。\n\n作者：纳兰性德",
        "《采桑子》\n谁翻乐府凄凉曲？风也萧萧，雨也萧萧，瘦尽灯花又一宵。\r\n不知何事萦怀抱，醒也无聊，醉也无聊，梦也何曾到谢桥。\n\n作者：纳兰性德",
        "《湘月》\n天风吹我，堕湖山一角，果然清丽。曾是东华生小客，回首苍茫无际。屠狗功名，雕龙文卷，岂是平生意。乡亲苏小，定应笑我非计。\r\n才见一抹斜阳，半堤香草，顿惹清愁起。罗袜音尘何处觅，渺渺予怀孤寄。怨去吹箫，狂来说剑，两样销魂味。两般春梦，橹声荡入云水。\n\n作者：龚自珍",
        "《忆江南三首》\n江南好，风景旧曾谙；日出江花红胜火，春来江水绿如蓝。能不忆江南？\r\n江南忆，最忆是杭州；山寺月中寻桂子，郡亭枕上看潮头。何日更重游！\r\n江南忆，其次忆吴宫；吴酒一杯春竹叶，吴娃双舞醉芙蓉。早晚复相逢！\n\n作者：白居易",
        "《望江南》\n梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。\n\n作者：温庭筠",
        "《浣溪沙 · 一向年光有限身》\n一向年光有限身，等闲离别易销魂，酒筵歌席莫辞频。\r\n满目山河空念远，落花风雨更伤春，不如怜取眼前人。\n\n作者：晏殊",
        "《玉楼春》\n尊前拟把归期说，欲语春容先惨咽。人生自是有情痴，此恨不关风与月。\r\n离歌且莫翻新阕，一曲能教肠寸结。直须看尽洛城花，始共春风容易别。\n\n作者：欧阳修",
        "《采桑子》\n轻舟短棹西湖好，绿水逶迤，芳草长堤，隐隐笙歌处处随。\r\n无风水面琉璃滑，不觉船移，微动涟漪，惊起沙禽掠岸飞。\n\n作者：欧阳修",
        "《采桑子》\n画船载酒西湖好，急管繁弦，玉盏催传，稳泛平波任醉眠。\r\n行云却在行舟下，空水澄鲜，俯仰留连，疑是湖中别有天。\n\n作者：欧阳修",
        "《采桑子 · 何人解赏西湖好》\n何人解赏西湖好，佳景无时。飞盖相追。贪向花间醉玉巵。\r\n谁知闲凭阑干处，芳草斜晖。水远烟微。一点沧洲白鹭飞。\n\n作者：欧阳修",
        "《采桑子》\n清明上巳西湖好，满目繁华。争道谁家，绿柳朱轮走钿车。\r\n游人日暮相将去，醒醉喧哗。路转堤斜，直到城头总是花。\n\n作者：欧阳修",
        "《采桑子》\n荷花开后西湖好，载酒来时。不用旌旗，前后红幢绿盖随。\r\n画船撑入花深处，香泛金卮。烟雨微微，一片笙歌醉里归。\n\n作者：欧阳修",
        "《浣溪沙》\n水涨鱼天拍柳桥。云鸠拖雨过江皋。一番春信入东郊。\r\n闲碾凤团消短梦，静看燕子垒新巢。又移日影上花梢。\n\n作者：周邦彦",
        "《南歌子》\n天上星河转，人间帘幕垂。凉生枕簟泪痕滋。起解罗衣聊问夜何其。\r\n翠贴莲蓬小，金销藕叶稀。旧时天气旧时衣。只有情怀不似旧家时！\n\n作者：李清照",
        "《鹧鸪天 · 博山寺作》\n不向长安路上行。却教山寺厌逢迎。味无味处求吾乐，材不材间过此生。\r\n宁作我，岂其卿。人间走遍却归耕。一松一竹真朋友，山鸟山花好弟兄。\n\n作者：辛弃疾",
        "《清平乐 · 村居》\n茅檐低小，溪上青青草。醉里吴音相媚好，白发谁家翁媪？\r\n大儿锄豆溪东，中儿正织鸡笼。最喜小儿亡赖，溪头卧剥莲蓬。\n\n作者：辛弃疾",
        "《西江月 · 遣兴》\n醉里且贪欢笑，要愁那得工夫。近来始觉古人书，信着全无是处。\r\n昨夜松边醉倒，问松「我醉何如」。只疑松动要来扶，以手推松曰「去」！\n\n作者：辛弃疾",
        "《西江月 · 示儿曹，以家事付之》\n万事云烟忽过，一身蒲柳先衰。而今何事最相宜，宜醉宜游宜睡。\r\n早趁催科了纳，更量出入收支。乃翁依旧管些儿，管竹管山管水。\n\n作者：辛弃疾",
        "《生查子 · 独游雨岩》\n溪边照影行，天在清溪底。天上有行云，人在行云里。\r\n高歌谁和余？空谷清音起。非鬼亦非仙，一曲桃花水。\n\n作者：辛弃疾",
        "《南歌子 · 新开池，戏作》\n散发披襟处，浮瓜沉李杯。涓涓流水细侵阶。凿个池儿，唤个月儿来。\r\n画栋频摇动，红蕖尽倒开。斗匀红粉照香腮。有个人人，把做镜儿猜。\n\n作者：辛弃疾",
        "《清平乐·独宿博山王氏庵》\n绕床饥鼠，蝙蝠翻灯舞。屋上松风吹急雨，破纸窗间自语。\r\n平生塞北江南，归来华发苍颜。布被秋宵梦觉，眼前万里江山。\n\n作者：辛弃疾",
        "《菩萨蛮 · 金陵赏心亭为叶丞相赋》\n青山欲共高人语，联翩万马来无数。烟雨却低回，望来终不来。\r\n人言头上发，总向愁中白。拍手笑沙鸥，一身都是愁。\n\n作者：辛弃疾",
        "《霜天晓角》\n人影窗纱，是谁来折花？折则从他折去，知折去、向谁家？\r\n檐牙，枝最佳。折时高折些。说与折花人道：须插向、鬓边斜。\n\n作者：蒋捷",
        "《少年游》\n并刀如水，吴盐胜雪，纤手破新橙。锦幄初温，兽烟不断，相对坐调笙。\r\n低声问：向谁行宿？城上已三更。马滑霜浓，不如休去，直是少人行。\n\n作者：周邦彦",
        "《钗头凤》\n红酥手，黄縢酒，满城春色宫墙柳。东风恶，欢情薄。一怀愁绪，几年离索。错！错！错！\r\n春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫！莫！莫！\n\n作者：陆游",
        "《千秋岁》\n水边沙外，城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。\r\n忆昔西池会，鹓鹭同飞盖。携手处，今谁在？日边清梦断，镜里朱颜改。春去也，飞红万点愁如海。\n\n作者：秦观",
        "《武陵春》\n风住尘香花已尽，日晚倦梳头。物是人非事事休，欲语泪先流。\r\n闻说双溪春尚好，也拟泛轻舟。只恐双溪舴艋舟，载不动许多愁。\n\n作者：李清照",
        "《贺新郎 · 送胡邦衡待制》\n梦绕神州路。怅秋风，连营画角，故宫离黍。底事昆仑倾砥柱，九地黄流乱注？聚万落千村狐兔。天意从来高难问，况人情老易悲难诉！更南浦，送君去。\r\n凉生岸柳催残暑。耿斜河、疏星淡月，断云微度。万里江山知何处？回首对床夜语。雁不到、书成谁与？目尽青天怀今古，肯儿曹恩怨相尔汝？举大白，听金缕。\n\n作者：张元幹",
        "《水龙吟》\n燕忙莺懒芳残，正堤上、柳花飘坠。轻飞乱舞，点画青林，全无才思。闲趁游丝，静临深院，日长门闭。傍珠帘散漫，垂垂欲下，依前被、风扶起。\r\n兰帐玉人睡觉，怪春衣、雪沾琼缀。绣床旋满，香球无数，才圆却碎。时见蜂儿，仰粘轻粉，鱼吞池水。望章台路杳，金鞍游荡，有盈盈泪。\n\n作者：章楶",
        "《齐天乐》\n绿芜凋尽台城路，殊乡又逢秋晚。暮雨生寒，鸣蛩劝织，深阁时闻裁剪。云窗静掩。叹重拂罗衾，顿疏花簟。尚有綿囊，露萤清夜照书卷。\r\n荆江留滞最久，故人相望处，离思何限？渭水西风，长安乱叶，空忆诗情宛转。凭高眺远。正玉液新篘，蟹螯初荐。醉倒山翁，但愁斜照敛。\n\n作者：周邦彦",
        "《水调歌头 · 送章德茂大卿使虏》\n不见南师久，谩说北群空。当场只手，毕竟还我万夫雄。自笑堂堂汉使，得似洋洋河水，依旧只流东。且复穹庐拜，会向稿街逢。\r\n尧之都，舜之壤，禹之封。于中应有，一个半个耻臣戎。万里腥膻如许，千古英灵安在，磅礴几时通。胡运何须问，赫日自当中。\n\n作者：陈亮",
        "《汉宫春 · 梅》\n潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。惟是有，年年塞雁，归来曾见开时。\r\n清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳、分付他谁。空自忆，清香未减，风流不在人知。\n\n作者：晁冲之",
        "《摸鱼儿 · 东皋寓居》\n买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处，最好是、一川夜月光流渚。无人独舞。任翠幄张天，柔茵藉地，酒尽未能去。\r\n青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑，满青镜、星星鬓影今如许。功名浪语。便似得班超，封侯万里，归计恐迟暮。\n\n作者：晁补之",
        "《竹枝词（其一）》\n杨柳青青江水平，闻郎江上唱歌声。\r\n东边日出西边雨，道是无晴却有晴。\n\n作者：刘禹锡",
        "《柳梢青》\n数声鶗鴂。可怜又是，春归时节。满院东风，海棠铺绣，梨花飘雪。\r\n丁香露泣残枝，算未比、愁肠寸结。自是休文，多情多感，不干风月。\n\n作者：蔡伸",
        "《宴山亭》\n幽梦初回，重阴未开，晓色吹成疏雨。竹槛气寒，蕙畹声摇，新绿暗通南浦。未有人行，才半启、回廊朱户。无绪，空望极霓旌，锦书难据。\r\n苔径追忆曾游，念谁伴秋千，彩绳芳柱。犀帘黛卷，凤枕云孤，应也几番凝伫。怎得伊来，花雾绕、小堂深处。留住，直到老、不教归去。\n\n作者：张镃",
        "《菩萨蛮（其一）》\n红楼别夜堪惆怅，香灯半卷流苏帐。残月出门时，美人和泪辞。\r\n琵琶金翠羽，弦上黄莺语。劝我早归家，绿窗人似花。\n\n作者：韦庄",
        "《菩萨蛮（其二）》\n人人尽说江南好，游人只合江南老。春水碧于天，画船听雨眠。\r\n垆边人似月，皓腕凝霜雪。未老莫还乡，还乡须断肠。\n\n作者：韦庄",
        "《菩萨蛮（其三）》\n如今却忆江南乐，当时年少春衫薄。骑马倚斜桥，满楼红袖招。\r\n翠屏金屈曲，醉入花丛宿。此度见花枝，白头誓不归。\n\n作者：韦庄",
        "《菩萨蛮（其四）》\n劝君今夜须沉醉，尊前莫话明朝事。珍重主人心，酒深情亦深。\r\n须愁春漏短，莫诉金杯满。遇酒且呵呵，人生能几何。\n\n作者：韦庄",
        "《菩萨蛮（其五）》\n洛阳城里春光好，洛阳才子他乡老。柳暗魏王堤，此时心转迷。\r\n桃花春水渌，水上鸳鸯浴。凝恨对残晖，忆君君不知。\n\n作者：韦庄",
        "《南乡子 · 登京口北固亭有怀》\n何处望神州？满眼风光北固楼。千古兴亡多少事？悠悠，不尽长江滚滚流。\r\n年少万兜鍪，坐断东南战未休。天下英雄谁敌手？曹刘。生子当如孙仲谋。\n\n作者：辛弃疾",
        "《蝶恋花 · 出塞》\n今古河山无定据，画角声中，牧马频来去。满目荒凉谁可语？西风吹老丹枫树。\r\n从来幽怨应无数？铁马金戈，青冢黄昏路。一往情深深几许？深山夕照深秋雨。\n\n作者：纳兰性德",
        "《江神子 · 湖上与张先同赋时闻弹筝》\n凤凰山下雨初晴，水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。\r\n忽闻江上弄哀筝，苦含情，遣谁听？烟敛云收，依约是湘灵。欲待曲终寻问取，人不见，数峰青。\n\n作者：苏轼",
        "《贺新郎 · 把酒长亭说》\n把酒长亭说。看渊明、风流酷似，卧龙诸葛。何处飞来林间鹊，蹙踏松梢微雪。要破帽多添华发。剩水残山无态度，被疏梅料理成风月。两三雁，也萧瑟。\r\n佳人重约还轻别。怅清江、天寒不渡，水深冰合。路断车轮生四角，此地行人销骨。问谁使、君来愁绝？铸就而今相思错，料当初、费尽人间铁。长夜笛，莫吹裂。\n\n作者：辛弃疾",
        "《蝶恋花》\n辛苦最怜天上月，一昔如环，昔昔都成玦。若似月轮终皎洁，不辞冰雪为卿热。\r\n无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。\n\n作者：纳兰性德",
        "《浪淘沙》\n帘外五更风，吹梦无踪。画楼重上与谁同？记得玉钗斜拨火，宝篆成空。\r\n回首紫金峰，雨润烟浓。一江春浪醉醒中。留得罗襟前日泪，弹与征鸿。\n\n作者：李清照",
        "《调笑令 · 边草》\n边草，边草，边草尽来兵老。山南山北雪晴。千里万里月明。明月，明月，胡笳一声愁绝。\n\n作者：戴叔伦",
        "《长相思 · 一重山》\n一重山，两重山。山远天高烟水寒，相思枫叶丹。\r\n菊花开，菊花残。塞雁高飞人未还，一帘风月闲。\n\n作者：李煜",
        "《行香子 · 病起小集》\n昨夜霜风，先入梧桐。浑无处、回避衰容。问公何事，不语书空。但一回醉，一回病，一回慵。\r\n朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。\n\n作者：苏轼",
        "《如梦令 · 罨画屏中客住》\n罨画屏中客住，水色山光无数。斜日满江声，何处撑来小渡。休去，休去，惊散一洲鸥鹭。\n\n作者：范成大",
        "《摊破浣溪沙》\n菡萏香销翠叶残，西风愁起绿波间。还与韶光共憔悴，不堪看。\r\n细雨梦回鸡塞远，小楼吹彻玉笙寒。多少泪珠何限恨，倚阑干。\n\n作者：李璟",
        "《惜黄花慢 · 菊》\n粉靥金裳。映绣屏认得，旧日萧娘。翠微高处，故人帽底，一年最好，偏是重阳。避春只怕春不远，望幽径、偷理秋妆。殢醉乡。寸心似剪，飘荡愁觞。\r\n潮腮笑入清霜。斗万花样巧，深染蜂黄。露痕千点，自怜旧色，寒泉半掬，百感幽香。雁声不到东篱畔，满城但、风雨凄凉。最断肠。夜深怨蝶飞狂。\n\n作者：吴文英",
        "《满江红 · 刘朔斋赋菊和韵》\n露浥初英，早遗恨、参差九日。还却笑、萸随节过，桂凋无色。杯面寒香蜂共泛，篱根秋讯蛩催织。爱玲珑、筛月水屏风，千枝结。\r\n芳井韵，寒泉咽。霜着处，微红湿。共评花索句，看谁先得。好漉乌巾连夜醉，莫愁金钿无人拾。算遗踪、犹有枕囊留，相思物。\n\n作者：吴文英",
        "《踏莎行》\n雪似梅花，梅花似雪。似和不似都奇绝。恼人风味阿谁知，请君问取南楼月。\r\n记得去年，探梅时节。老来旧事无人说。为谁醉倒为谁醒，到今犹恨轻离别。\n\n作者：吕本中",
        "《太常引 · 建康中秋夜为吕叔潜赋》\n一轮秋影转金波，飞镜又重磨。把酒问姮娥，被白发、欺人奈何。\r\n乘风好去，长空万里，直下看山河。斫去桂婆娑，人道是、清光更多。\n\n作者：辛弃疾",
        "《阳关曲 · 中秋月》\n暮云收尽溢清寒，银汉无声转玉盘。此生此夜不长好，明月明年何处看。\n\n作者：苏轼",
        "《采桑子》\n残霞夕照西湖好，花坞苹汀，十顷波平，野岸无人舟自横。\r\n西南月上浮云散，轩槛凉生。莲芰香清。水面风来酒面醒。\n\n作者：欧阳修",
        "《思越人》\n紫府东风放夜时。步莲秾李伴人归。五更钟动笙歌散，十里月明灯火稀。\r\n香苒苒，梦依依。天涯寒尽减春衣。凤凰城阙知何处，寥落星河一雁飞。\n\n作者：贺铸",
        "《蝶恋花 · 密州上元》\n灯火钱塘三五夜。明月如霜，照见人如画。帐底吹笙香吐麝，更无一点尘随马。\r\n寂寞山城人老也。击鼓吹箫，却入农桑社。火冷灯稀霜露下，昏昏雪意云垂野。\n\n作者：苏轼",
        "《浣溪沙 · 淡荡春光寒食天》\n淡荡春光寒食天，玉炉沉水袅残烟。梦回山枕隐花钿。\r\n海燕未来人斗草，江梅已过柳生绵。黄昏疏雨湿秋千。\n\n作者：李清照",
        "《木兰花 · 乙卯吴兴寒食》\n龙头舴艋吴儿竞。笋柱秋千游女并。芳洲拾翠暮忘归，秀野踏青来不定。\r\n行云去后遥山暝。已放笙歌池院静。中庭月色正清明，无数杨花过无影。\n\n作者：张先",
        "《木兰花慢》\n拆桐花烂漫，乍疏雨、洗清明。正艳杏烧林，缃桃绣野，芳景如屏。倾城。尽寻胜去，骤雕鞍紺幰出郊坰。风暖繁弦脆管，万家竞奏新声。\r\n盈盈。斗草踏青。人艳冶、递逢迎。向路傍往往，遗簪堕珥，珠翠纵横。欢情。对佳丽地，信金罍罄竭玉山倾。拚却明朝永日，画堂一枕春酲。\n\n作者：柳永",
        "《临江仙 · 清明前一日种海棠》\n万点猩红将吐萼，嫣然迥出凡尘。移来古寺种朱门。明朝寒食了，又是一年春。\r\n细干柔条才数尺，千寻起自微因。绿云蔽日树轮囷。成阴结子后，记取种花人。\n\n作者：顾太清",
        "《荔枝香近 · 七夕》\n睡轻时闻，晚鹊噪庭树。又说今夕天津，西畔重欢遇。蛛丝暗锁红楼，燕子穿帘处。天上、未比人间更情苦。\r\n秋鬓改，妒月姊、长眉妩。过雨西风，数叶井梧愁舞。梦入蓝桥，几点疏星映朱户。泪湿沙边凝伫。\n\n作者：吴文英",
        "《二郎神》\n炎光谢。过暮雨、芳尘轻洒。乍露冷风清庭户，爽天如水，玉钩遥挂。应是星娥嗟久阻，叙旧约、飙轮欲驾。极目处、微云暗度，耿耿银河高泻。\r\n闲雅。须知此景，古今无价。运巧思、穿针楼上女，抬粉面、云鬟相亚。钿合金钗私语处，算谁在、回廊影下。愿天上人间，占得欢娱，年年今夜。\n\n作者：柳永",
        "《鹊桥仙 · 七夕》\n双星良夜，耕慵织懒，应被群仙相妒。娟娟月姊满眉颦，更无奈、风姨吹雨。\r\n相逢草草，争如休见，重搅别离心绪。新欢不抵旧愁多，倒添了、新愁归去。\n\n作者：范成大",
        "《行香子 · 七夕》\n草际鸣蛩，惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。\r\n星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。\n\n作者：李清照",
        "《西江月 · 中秋和子由》\n世事一场大梦，人生几度秋凉。夜来风叶已鸣廊，看取眉头鬓上。\r\n酒贱常愁客少，月明多被云妨。中秋谁与共孤光，把盏凄然北望。\n\n作者：苏轼",
        "《琵琶仙 · 中秋》\n碧海年年，试问取、冰轮为谁圆缺？吹到一片秋香，清辉了如雪。愁中看、好天良夜，知道尽成悲咽。只影而今，那堪重对，旧时明月。\r\n花径里、戏捉迷藏，曾惹下萧萧井梧叶。记否轻纨小扇，又几番凉热。只落得，填膺百感，总茫茫、不关离别。一任紫玉无情，夜寒吹裂。\n\n作者：纳兰性德",
        "《采桑子 · 九日》\n深秋绝塞谁相忆，木叶萧萧。乡路迢迢，六曲屏山和梦遥。\r\n佳时倍惜风光别，不为登高。只觉魂销，南雁归时更寂寥。\n\n作者：纳兰性德",
        "《行香子》\n天与秋光，转转情伤，探金英知近重阳。薄衣初试，绿蚁新尝，渐一番风，一番雨，一番凉。\r\n黄昏院落，凄凄惶惶，酒醒时往事愁肠。那堪永夜，明月空床。闻砧声捣，蛩声细，漏声长。\n\n作者：李清照",
        "《菩萨蛮 · 萧萧几叶风兼雨》\n萧萧几叶风兼雨，离人偏识长更苦。欹枕数秋天，蟾蜍下早弦。\r\n夜寒惊被薄，泪与灯花落。无处不伤心，轻尘在玉琴。\n\n作者：纳兰性德",
        "《梦江南》\n千万恨，恨极在天涯。山月不知心里事，水风空落眼前花，摇曳碧云斜。\n\n作者：温庭筠",
        "《更漏子》\n玉炉香，红蜡泪，偏照画堂秋思。眉翠薄，鬓云残，夜长衾枕寒。\r\n梧桐树，三更雨，不道离情正苦。一叶叶，一声声，空阶滴到明。\n\n作者：温庭筠",
        "《临江仙 · 送钱穆父》\n一别都门三改火，天涯踏尽红尘。依然一笑作春温。无波真古井，有节是秋筠。\r\n惆怅孤帆连夜发，送行淡月微云。尊前不用翠眉颦。人生如逆旅，我亦是行人。\n\n作者：苏轼",
        "《金缕曲 · 寄吴汉槎宁古塔，以词代书，丙辰冬寓京师千佛寺，冰雪中作》\n季子平安否？便归来，平生万事，那堪回首！行路悠悠谁慰藉，母老家贫子幼。记不起，从前杯酒。魑魅搏人应见惯，总输他，覆雨翻云手，冰与雪，周旋久。\r\n泪痕莫滴牛衣透，数天涯，依然骨肉，几家能够？比似红颜多命薄，更不如今还有。只绝塞，苦寒难受。廿载包胥承一诺，盼乌头马角终相救。置此札，兄怀袖。\n\n作者：顾贞观",
        "《金缕曲（其二）》\n我亦飘零久！十年来，深恩负尽，死生师友。宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为兄剖。\r\n兄生辛未吾丁丑，共此时，冰霜摧折，早衰蒲柳。词赋从今须少作，留取心魄相守。但愿得，河清人寿！归日急翻行戍稿，把空名料理传身后。言不尽，观顿首。\n\n作者：顾贞观",
        "《钗头凤 · 世情薄》\n世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！\r\n人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！\n\n作者：唐婉",
        "《行香子 · 丹阳寄述古》\n携手江村，梅雪飘裙。情何限、处处销魂。故人不见，旧曲重闻。向望湖楼，孤山寺，涌金门。 \r\n寻常行处，题诗千首，绣罗衫、与拂红尘。别来相忆，知是何人。有湖中月，江边柳，陇头云。\n\n作者：苏轼",
        "《鹧鸪天 · 代人赋》\n晚日寒鸦一片愁。柳塘新绿却温柔。若教眼底无离恨，不信人间有白头。\r\n肠已断，泪难收。相思重上小红楼。情知已被山遮断，频倚阑干不自由。\n\n作者：辛弃疾",
        "《画堂春》\n一生一代一双人，争教两处销魂。相思相望不相亲，天为谁春。\r\n浆向蓝桥易乞，药成碧海难奔。若容相访饮牛津，相对忘贫。\n\n作者：纳兰性德",
        "《忆秦娥》\n晓朦胧，前溪百鸟啼匆匆。啼匆匆。凌波人去，拜月楼空。\r\n去年今日东门东，鲜妆辉映桃花红。桃花红。吹开吹落，一任东风。\n\n作者：贺铸",
        "《浣溪沙 · 簌簌衣巾落枣花》\n簌簌衣巾落枣花，村南村北响缫车。半依古柳卖黄瓜。\r\n酒困路长惟欲睡，日高人渴漫思茶。敲门试问野人家。\n\n作者：苏轼",
        "《鹧鸪天 · 寒日萧萧上锁窗》\n寒日萧萧上锁窗，梧桐应恨夜来霜。酒阑更喜团茶苦，梦断偏宜瑞脑香。\r\n秋已尽，日犹长。仲宣怀远更凄凉。不如随分尊前醉，莫负东篱菊蕊黄。\n\n作者：李清照",
        "《定风波 · 暮春漫兴》\n少日春怀似酒浓，插花走马醉千钟。老去逢春如病酒，唯有，茶瓯香篆小帘栊。\r\n卷尽残花风未定，休恨，花开元自要春风。试问春归谁得见？飞燕，来时相遇夕阳中。\n\n作者：辛弃疾",
        "《清平乐》\n画堂晨起，来报雪花坠。高卷帘栊看佳瑞，皓色远迷庭砌。\r\n盛气光引炉烟，素草寒生玉佩。应是天仙狂醉，乱把白云揉碎。\n\n作者：袁绹",
        "《采桑子》\n而今才道当时错，心绪凄迷。红泪偷垂，满眼春风百事非。\r\n情知此后来无计，强说欢期。一别如斯，落尽梨花月又西。\n\n作者：纳兰性德",
        "《梦江南》\n昏鸦尽，小立恨因谁？急雪乍翻香阁絮，轻风吹到胆瓶梅，心字已成灰。\n\n作者：纳兰性德",
        "《破阵子 · 四十年来家国》\n四十年来家国，三千里地山河。凤阁龙楼连霄汉，玉树琼枝作烟萝，几曾识干戈？\r\n一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。\n\n作者：李煜",
        "《减字木兰花 · 春怨》\n独行独坐，独唱独酬还独卧。伫立伤神，无奈轻寒著摸人。\r\n此情谁见，泪洗残妆无一半。愁病相仍，剔尽寒灯梦不成。\n\n作者：朱淑真",
        "《蝶恋花》\n槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。\r\n昨夜西风凋碧树，独上高楼，望尽天涯路。欲寄彩笺兼尺素，山长水阔知何处？ \n\n作者：晏殊",
        "《唐多令 · 柳絮》\n粉堕百花洲，香残燕子楼。一团团、逐对成毬。飘泊亦如人命薄，空缱绻，说风流。\r\n草木也知愁，韶华竟白头。叹今生、谁拾谁收！嫁与东风春不管，凭尔去，忍淹留！\n\n作者：曹雪芹",
        "《沁园春 · 梦孚若》\n何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，余子谁堪共酒杯。车千乘，载燕南赵北，剑客奇才。\r\n饮酣画鼓如雷。谁信被晨鸡轻唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。披衣起，但凄凉感旧，慷慨生哀。\n\n作者：刘克庄",
        "《桂殿秋 · 思往事》\n思往事，渡江干，青蛾低映越山看。共眠一舸听秋雨，小簟轻衾各自寒。\n\n作者：朱彝尊",
        "《满庭芳》\n蜗角虚名，蝇头微利，算来着甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。\r\n思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲《满庭芳》。\n\n作者：苏轼",
        "《沁园春 · 恨》\n花亦无知，月亦无聊，酒亦无灵。把夭桃斫断，煞他风景；鹦哥煮熟，佐我杯羹。焚砚烧书，椎琴裂画，毁尽文章抹尽名。荥阳郑，有慕歌家世，乞食风情。\r\n单寒骨相难更，笑席帽青衫太瘦生。看蓬门秋草，年年破巷，疏窗细雨，夜夜孤灯。难道天公，还箝恨口，不许长吁一两声？癫狂甚，取乌丝百幅，细写凄清。\n\n作者：郑燮",
        "《踏莎行七首 · 芳心苦》\n杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。\r\n返照迎潮，行云带雨。依依似与骚人语。当年不肯嫁春风，无端却被秋风误。\n\n作者：贺铸",
        "《望江南二首》\n闲梦远，南国正芳春。船上管弦江面绿，满城飞絮混轻尘。忙杀看花人！\r\n闲梦远，南国正清秋。千里江山寒色远，芦花深处泊孤舟，笛在月明楼。\n\n作者：李煜",
        "《鹧鸪天 · 座中有眉山隐客史应之和前韵即席答之》\n黄菊枝头生晓寒。人生莫放酒杯干。风前横笛斜吹雨，醉里簪花倒著冠。\r\n身健在，且加餐。舞裙歌板尽清欢。黄花白发相牵挽，付与时人冷眼看。\n\n作者：黄庭坚",
        "《鹧鸪天 · 有客慨然谈功名，因追念少年时事，戏作》\n壮岁旌旗拥万夫，锦襜突骑渡江初。燕兵夜娖银胡䩮，汉箭朝飞金仆姑。\r\n追往事，叹今吾，春风不染白髭须。却将万字平戎策，换得东家种树书！\n\n作者：辛弃疾",
        "《临江仙》\n千里长安名利客，轻离轻散寻常。难禁三月好风光。满阶芳草绿，一片杏花香。\r\n记得年时临上马，看人眼泪汪汪。如今不忍更思量。恨无千日酒，空断九回肠。\n\n作者：刘彤",
        "《西江月 · 新秋写兴》\n天上低昂似旧，人间儿女成狂。夜来处处试新妆，却是人间天上。\r\n不觉新凉似水，相思两鬓如霜。梦从海底跨枯桑，阅尽银河风浪。\n\n作者：刘辰翁",
        "《蝶恋花 · 五月黄云全覆地》\n五月黄云全覆地。打麦场中，咿轧声齐起。野老讴歌天籁耳，那能略辨宫商字？\r\n屋角槐阴耽美睡，梦到华胥，蝴蝶翩翩矣。客至夕阳留薄醉，冷淘饦馎穷家计。\n\n作者：曹贞吉",
        "《南乡子》\n新月又如眉。长笛谁教月下吹。楼倚暮云初见雁，南飞。漫道行人雁后归。\r\n意欲梦佳期。梦里关山路不知。却待短书来破恨，应迟。还是凉生玉枕时。\n\n作者：晏几道",
        "《临江仙》\n身外闲愁空满，眼中欢事常稀。明年应赋送君诗。细从今夜数，相会几多时？\r\n浅酒欲邀谁劝，深情惟有君知。东溪春近好同归。柳垂江上影，梅谢雪中枝。\n\n作者：晏几道",
        "《行香子 · 过七里濑》\n一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。\r\n重重似画，曲曲如屏。算当年、虚老严陵。君臣一梦，今古空名。但远山长，云山乱，晓山青。\n\n作者：苏轼",
        "《苏幕遮 · 草》\n露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。\r\n接长亭，迷远道。堪怨王孙，不记归期早。落尽梨花春又了。满地残阳，翠色和烟老。\n\n作者：梅尧臣",
        "《一剪梅 · 雨打梨花深闭门》\n雨打梨花深闭门，忘了青春，误了青春。赏心乐事共谁论？花下销魂，月下销魂。\r\n愁聚眉峰尽日颦，千点啼痕，万点啼痕。晓看天色暮看云，行也思君，坐也思君。\n\n作者：唐寅",
        "《鹧鸪天 · 正月十一日观灯》\n巷陌风光纵赏时，笼纱未出马先嘶。白头居士无呵殿，只有乘肩小女随。\r\n花满市，月侵衣，少年情事老来悲。沙河塘上春寒浅，看了游人缓缓归。\n\n作者：姜夔",
        "《调笑令 · 胡马》\n胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。\n\n作者：韦应物",
        "《念奴娇 · 登建康赏心亭呈史留守致道》\n我来吊古，上危楼，赢得闲愁千斛。虎踞龙蟠何处是？只有兴亡满目。柳外斜阳，水边归鸟，陇上吹乔木。片帆西去，一声谁喷霜竹？\r\n却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿？江头风怒，朝来波浪翻屋。\n\n作者：辛弃疾",
        "《瑞鹧鸪 · 乙丑奉祠归，舟次馀干赋》\n江头日日打头风，憔悴归来邴曼容。郑贾正应求死鼠，叶公岂是好真龙。\r\n孰居无事陪犀首，未办求封遇万松。却笑千年曹孟德，梦中相对也龙钟。\n\n作者：辛弃疾",
        "《浣溪沙 · 徐州石潭谢雨，道上作五首。潭在城东二十里，常与泗水增减，清浊相应（其三）》\n麻叶层层苘叶光，谁家煮茧一村香？隔篱娇语络丝娘。\r\n垂白杖藜抬醉眼，捋青捣麨软饥肠，问言豆叶几时黄？\n\n作者：苏轼",
        "《望江南·多少恨》\n多少恨，昨夜梦魂中。还似旧时游上苑，车如流水马如龙。花月正春风。\n\n作者：李煜",
        "《鹧鸪天 · 送廓之秋试》\n白苎新袍入嫩凉，春蚕食叶响回廊。禹门已准桃花浪，月殿先收桂子香。\r\n鹏北海，凤朝阳。又携书剑路茫茫。明年此日青云去，却笑人间举子忙。\n\n作者：辛弃疾",
        "《减字木兰花 · 莺初解语》\n莺初解语，最是一年春好处。微雨如酥，草色遥看近却无。\r\n休辞醉倒，花不看开人易老。莫待春回，颠倒红英间绿苔。\n\n作者：苏轼",
        "《高阳台》\n桥影流虹，湖光映雪，翠帘不卷春深。一寸横波，断肠人在楼阴。游丝不系羊车住，倩何人传语青禽？最难禁，倚遍雕阑，梦遍罗衾。　 \r\n重来已是朝云散，怅明珠佩冷，紫玉烟沉。前度桃花，依然开满江浔。锺情怕到相思路，盼长堤草尽红心。动愁吟，碧落黄泉，两处难寻。\n\n作者：朱彝尊",
        "《昼夜乐》\n洞房记得初相遇。便只合、长相聚。何期小会幽欢，变作离情别绪。况值阑珊春色暮。对满目、乱花狂絮。直恐好风光，尽随伊归去。\r\n一场寂寞凭谁诉。算前言，总轻负。早知恁地难拼，悔不当时留住。其奈风流端正外，更别有、系人心处。一日不思量，也攒眉千度。\n\n作者：柳永",
        "《摊破浣溪沙》\n手卷真珠上玉钩，依前春恨锁重楼。风里落花谁是主？思悠悠。\r\n青鸟不传云外信，丁香空结雨中愁。回首绿波三楚暮，接天流。\n\n作者：李璟",
        "《浪淘沙》\n莫道谗言如浪深，莫言迁客似沙沉。千淘万漉虽辛苦，吹尽狂沙始到金。\n\n作者：刘禹锡",
        "《临江仙》\n四海十年兵不解，胡尘直到江城。岁华销尽客心惊，疏髯浑似雪，衰涕欲生冰。\r\n送老齑盐何处是？我缘应在吴兴。故人相望若为情？别愁深夜雨，孤影小窗灯。\n\n作者：陈克",
        "《虞美人》\n银床淅沥青梧老，屧粉秋蛩扫。采香行处蹙连钱，拾得翠翘何恨不能言。\r\n回廊一寸相思地，落月成孤倚。背灯和月就花阴，已是十年踪迹十年心。\n\n作者：纳兰性德",
        "《浣溪沙》\n修到南屏数晚钟，目成朝暮一雷峰。纁黄深浅画难工。 \r\n千古苍凉天水碧，一生缱绻夕阳红。为谁粉碎到虚空。\n\n作者：陈曾寿",
        "《菩萨蛮 · 回文夏闺怨》\n柳庭风静人眠昼，昼眠人静风庭柳。香汗薄衫凉，凉衫薄汗香。\r\n手红冰碗藕，藕碗冰红手。郎笑藕丝长，长丝藕笑郎。\n\n作者：苏轼",
        "《竹枝词九首（并引）》\n【其一】\r\n白帝城头春草生，白盐山下蜀江清。\r\n南人上来歌一曲，北人莫上动乡情。\r\n【其二】\r\n山桃红花满上头，蜀江春水拍山流。\r\n花红易衰似郎意，水流无限似侬愁。\r\n【其三】\r\n江上朱楼新雨晴，瀼西春水縠文生。\r\n桥东桥西好杨柳，人来人去唱歌行。\r\n【其四】\r\n日出三竿春雾消，江头蜀客驻兰桡。\r\n凭寄狂夫书一纸，信在成都万里桥。\r\n【其五】\r\n两岸山花似雪开，家家春酒满银杯。\r\n昭君坊中多女伴，永安宫外踏青来。\r\n【其六】\r\n城西门前滟滪堆，年年波浪不能摧。\r\n懊恼人心不如石，少时东去复西来。\r\n【其七】\r\n瞿塘嘈嘈十二滩，此中道路古来难。\r\n长恨人心不如水，等闲平地起波澜。\r\n【其八】\r\n巫峡苍苍烟雨时，清猿啼在最高枝。\r\n个里愁人肠自断，由来不是此声悲。\r\n【其九】\r\n山上层层桃李花，云间烟火是人家。\r\n银钏金钗来负水，长刀短笠去烧畲。\n\n作者：刘禹锡",
        "《鹧鸪天 · 西都作》\n我是清都山水郎，天教分付与疏狂。曾批给雨支风券，累上留云借月章。\r\n诗万首，酒千觞。几曾着眼看侯王？玉楼金阙慵归去，且插梅花醉洛阳。\n\n作者：朱敦儒",
        "《摊破浣溪沙》\n风絮飘残已化萍，泥莲刚倩藕丝萦。珍重别拈香一瓣，记前生。\r\n人到情多情转薄，而今真个悔多情。又到断肠回首处，泪偷零。\n\n作者：纳兰性德",
        "《满庭芳》\n红蓼花繁，黄芦叶乱，夜深玉露初零。霁天空阔，云淡楚江清。独棹孤篷小艇，悠悠过、烟渚沙汀。金钩细，丝纶慢卷，牵动一潭星。\r\n时时横短笛，清风皓月，相与忘形。任人笑生涯，泛梗飘萍。饮罢不妨醉卧，尘劳事、有耳谁听？江风静，日高未起，枕上酒微醒。\n\n作者：秦观",
        "《更漏子》\n柳丝长，春雨细，花外漏声迢递。惊塞雁，起城乌，画屏金鹧鸪。\r\n香雾薄，透帘幕，惆怅谢家池阁。红烛背，绣帘垂，梦长君不知。\n\n作者：温庭筠",
        "《满江红 · 登黄鹤楼有感》\n遥望中原，荒烟外、许多城郭。想当年，花遮柳护，凤楼龙阁。万岁山前珠翠绕，蓬壶殿里笙歌作。到而今、铁骑满郊畿，风尘恶。\r\n兵安在？膏锋锷。民安在？填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。\n\n作者：岳飞",
        "《虞美人》\n弄梅骑竹嬉游日，门户初相识。未能羞涩但娇痴，却立风前散发衬凝脂。\r\n近来瞥见都无语，但觉双眉聚。不知何日始工愁，记取那回花下一低头。\n\n作者：王国维",
        "《水调歌头》\n安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。\r\n岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。\n\n作者：苏轼",
        "《鹧鸪天 · 家住苍烟落照间》\n家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。\r\n贪啸傲，任衰残，不妨随处一开颜。元知造物心肠别，老却英雄似等闲！\n\n作者：陆游",
        "《鹧鸪天 · 欲上高楼去避愁》\n欲上高楼去避愁，愁还随我上高楼。经行几处江山改，多少亲朋尽白头。\r\n归休去，去归休，不成人总要封侯？浮云出处元无定，得似浮云也自由。\n\n作者：辛弃疾",
        "《满江红》\n拂拭残碑，敕飞字，依稀堪读。慨当初，倚飞何重，后来何酷。果是功成身合死，可怜事去言难赎。最无辜，堪恨更堪悲，风波狱。\r\n岂不念，疆圻蹙；岂不恤，徽钦辱。但徽钦既返，此身何属。千载休谈南渡错，当时自怕中原复。笑区区、一桧亦何能，逢其欲。\n\n作者：文徵明",
        "《临江仙 · 寒柳》\n飞絮飞花何处是，层冰积雪摧残，疏疏一树五更寒。爱他明月好，憔悴也相关。\r\n最是繁丝摇落后，转教人忆春山。湔裙梦断续应难。西风多少恨，吹不散眉弯。\n\n作者：纳兰性德",
        "《鹧鸪天 · 醉拍春衫惜旧香》\n醉拍春衫惜旧香。天将离恨恼疏狂。年年陌上生秋草，日日楼中到夕阳。\r\n云渺渺，水茫茫。征人归路许多长。相思本是无凭语，莫向花笺费泪行。\n\n作者：晏几道",
        "《念奴娇 · 登多景楼》\n危楼还望，叹此意、今古几人曾会？鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计！\r\n因笑王谢诸人，登高怀远，也学英雄涕。凭却长江，管不到，河洛腥膻无际。正好长驱，不须反顾，寻取中流誓。小儿破贼，势成宁问强对！\n\n作者：陈亮",
        "《偷声木兰花 · 春分遇雨》\n天将小雨交春半，谁见枝头花历乱。纵目天涯，浅黛春山处处纱。\r\n焦人不过轻寒恼，问卜怕听情未了。许是今生，误把前生草踏青。\n\n作者：徐铉",
        "《踏莎行》\n雨霁风光，春分天气。千花百卉争明媚。画梁新燕一双双，玉笼鹦鹉愁孤睡。 \r\n薜荔依墙，莓苔满地。青楼几处歌声丽。蓦然旧事上心来，无言敛皱眉山翠。\n\n作者：欧阳修",
        "《无梦令 · 龙阳观春分其间作》\n道友三冬炼睡。炼做陈抟苗裔。咫尺过新春，昼夜须当加瑞。加瑞。加瑞。点点直教着地。\n\n作者：尹志平",
        "《少年游》\n小楼归燕又黄昏。寂寞锁高门。轻风细雨，惜花天气，相次过春分。 \r\n画堂无绪，初燃绛蜡，罗帐掩余薰。多情不解怨王孙，任薄幸、一从君。\n\n作者：杜安世",
        "《蝶恋花》\n已过春分春欲去。千炬花间，作意留春住。一曲清歌无误顾。绕梁余韵归何处。 \r\n尽日劝春春不语。红气蒸霞，且看桃千树。才子霏谈更五鼓。剩看走笔挥风雨。\n\n作者：葛胜仲",
        "《画堂春》\n溪边风物已春分。画堂烟雨黄昏。水沉一缕袅炉薰。尽醉芳尊。 \r\n舞袖飘摇回雪，歌喉宛转留云。人间能得几回闻。丞相休嗔。\n\n作者：仲并",
        "《阮郎归》\n南园春半踏青时，风和闻马嘶。青梅如豆柳如眉，日长蝴蝶飞。\r\n花露重，草烟低，人家帘幕垂。秋千慵困解罗衣，画堂双燕归。\n\n作者：欧阳修",
        "《天仙子》\n走马探花花发未。人与化工俱不易。千回来绕百回看，蜂作婢。莺为使。谷雨清明空屈指。 \r\n白发卢郎情未已。一夜剪刀收玉蕊。尊前还对断肠红，人有泪。花无意。明日酒醒应满地。\n\n作者：苏轼",
        "《壶中天》\n人生有酒，得闲处、便合开怀随意。况对寿、龟仙鹤舞，犹直壶天一醉。蚕麦江村，梅霖院落，立夏明朝是。樽前回首，去年四月十二。\r\n依旧洛里吟窝，华台书隐，心事无怀氏。偃鼠醯鸡空扰扰，海月天风谁寄。珠璧祯祥，斗牛光景，预可占斯世。先生出否，明年方六十岁。\n\n作者：朱元夫",
        "《南乡子 · 重九，涵辉楼呈徐君猷》\n霜降水痕收，浅碧鳞鳞露远洲。酒力渐消风力软，飕飕，破帽多情却恋头。\r\n佳节若为酬，但把清樽断送秋。万事到头都是梦，休休，明日黄花蝶也愁。\n\n作者：苏轼",
        "《水调歌头》\n霜降碧天静，秋事促西风。寒声隐地初听，中夜入梧桐。起瞰高城回望，寥落关河千里，一醉与君同。叠鼓闹清晓，飞骑引雕弓。\r\n岁将晚，客争笑，问衰翁：平生豪气安在？走马为谁雄？何似当筵虎士，挥手弦声响处，双雁落遥空。老矣真堪愧，回首望云中。\n\n作者：叶梦得",
        "《渔家傲 · 五月榴花妖艳烘》\n五月榴花妖艳烘，绿杨带雨垂垂重，五色新丝缠角粽。金盘送，生绡画扇盘双凤。\r\n正是浴兰时节动，菖蒲酒美清尊共，叶里黄鹂时一弄。犹瞢忪，等闲惊破纱窗梦。\n\n作者：欧阳修",
        "《摸鱼儿 · 午日雨眺》\n涨痕添、半篙柔绿，蒲梢荇叶无数。台榭空蒙烟柳暗，白鸟衔鱼欲舞。红桥路，正一派、画船萧鼓中流住。呕哑柔橹，又早拂新荷，沿堤忽转，冲破翠钱雨。\r\n蒹葭渚，不减潇湘深处。霏霏漠漠如雾，滴成一片鲛人泪，也似汨罗投赋。愁难谱，只彩线、香菰脉脉成千古。伤心莫语，记那日旗亭，水嬉散尽，中酒阻风去。\n\n作者：纳兰性德",
        "《菩萨蛮 · 端午日咏盆中菊》\n薰风殿阁樱桃节，碧纱窗下沉檀爇。小扇引微凉，悠悠夏日长。\r\n野人知趣甚，不向炎凉问。老圃好栽培，菊花五月开。\n\n作者：顾太清",
        "《长相思 · 汴水流》\n汴水流，泗水流，流到瓜洲古渡头。吴山点点愁。\r\n思悠悠，恨悠悠，恨到归时方始休。月明人倚楼。\n\n作者：白居易",
        "《酹江月 · 和友驿中言别》\n乾坤能大，算蛟龙、元不是池中物。风雨牢愁无着处，那更寒蛩四壁。横槊题诗，登楼作赋，万事空中雪。江流如此，方来还有英杰。\r\n堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。\n\n作者：文天祥",
        "《菩萨蛮》\n玉楼明月长相忆，柳丝袅娜春无力。门外草萋萋，送君闻马嘶。\r\n画罗金翡翠，香烛销成泪。花落子规啼，绿窗残梦迷。\n\n作者：温庭筠",
        "《思帝乡 · 春日游》\n春日游。杏花吹满头。陌上谁家年少，足风流。\r\n妾拟将身嫁与，一生休。纵被无情弃，不能羞。\n\n作者：韦庄",
        "《思帝乡 · 云髻坠》\n云髻坠，凤钗垂，髻坠钗垂无力，枕函欹。\r\n翡翠屏深月落，漏依依。说尽人间天上，两心知。\n\n作者：韦庄",
        "《贺新郎 · 寄辛幼安和见怀韵》\n老去凭谁说？看几番，神奇臭腐，夏裘冬葛！父老长安今馀几？后死无仇可雪。犹未燥，当时生发！二十五弦多少恨，算世间，那有平分月！胡妇弄，汉宫瑟。\r\n树犹如此堪重别！只使君，从来与我，话头多合。行矣置之无足问，谁换妍皮痴骨？但莫使伯牙弦绝！九转丹砂牢拾取，管精金，只是寻常铁。龙共虎，应声裂。\n\n作者：陈亮",
        "《卜算子 · 自京口还钱塘，道中寄述古太守》\n蜀客到江南，长忆吴山好。吴蜀风流自古同，归去应须早。\r\n还与去年人，共藉西湖草。莫惜尊前子细看，应是容颜老。\n\n作者：苏轼",
        "《女冠子》\n断云残雨。洒微凉、生轩户。动清籁、萧萧庭树。银河浓淡，华星明灭，轻云时度。莎阶寂静无睹。幽蛩切切秋吟苦。疏篁一径，流萤几点，飞来又去。\r\n对月临风，空恁无眠耿耿，暗想旧日牵情处。绮罗丛里，有人人、那回饮散，略曾谐鸳侣。因循忍便睽阻。相思不得长相聚。好天良夜，无端惹起，千愁万绪。\n\n作者：柳永",
        "《西江月 · 题溧阳三塔寺》\n问讯湖边春色，重来又是三年。东风吹我过湖船，杨柳丝丝拂面。\r\n世路如今已惯，此心到处悠然。寒光亭下水如天，飞起沙鸥一片。\n\n作者：张孝祥",
        "《长相思》\n长相思，长相思。若问相思甚了期，除非相见时。\r\n长相思，长相思。欲把相思说似谁，浅情人不知。\n\n作者：晏几道",
        "《采桑子》\n恨君不似江楼月，南北东西，南北东西，只有相随无别离。\r\n恨君却似江楼月，暂满还亏，暂满还亏，待得团圆是几时？\n\n作者：吕本中",
        "《醉落魄 · 离京口作》\n轻云微月，二更酒醒船初发。孤城回望苍烟合。记得歌时，不记归时节。\r\n巾偏扇坠藤床滑，觉来幽梦无人说。此生飘荡何时歇。家在西南，常作东南别。\n\n作者：苏轼",
        "《醉落魄 · 席上呈元素》\n分携如昨，人生到处萍飘泊。偶然相聚还离索。多病多愁，须信从来错。\r\n尊前一笑休辞却，天涯同是伤沦落。故山犹负平生约。西望峨嵋，长羡归飞鹤。\n\n作者：苏轼",
        "《满江红 · 燕子楼中》\n燕子楼中，又捱过、几番秋色。相思处、青年如梦，乘鸾仙阙。肌玉暗消衣带缓，泪珠斜透花钿侧。最无端蕉影上窗纱，青灯歇。\r\n曲池合，高台灭。人间事，何堪说！向南阳阡上，满襟清血。世态便如翻覆雨，妾身元是分明月。笑乐昌一段好风流，菱花缺。\n\n作者：文天祥",
        "《满江红 · 代王夫人作》\n试问琵琶，胡沙外怎生风色。最苦是，姚黄一朵，移根仙阙。王母欢阑琼宴罢，仙人泪满金盘侧。听行宫，半夜雨淋铃，声声歇。\r\n彩云散，香尘灭。铜驼恨，那堪说！想男儿慷慨，嚼穿龈血。回首昭阳辞落日，伤心铜雀迎秋月。算妾身，不愿似天家，金瓯缺。\n\n作者：文天祥",
        "《沁园春 · 赴密州，早行，马上寄子由》\n孤馆灯青，野店鸡号，旅枕梦残。渐月华收练。晨霜耿耿；云山摛锦，朝露漙漙。世路无穷，劳生有限，似此区区长鲜欢。微吟罢，凭征鞍无语，往事千端。\r\n当时共客长安，似二陆初来俱少年。有笔头千字，胸中万卷；致君尧舜，此事何难。用舍由时，行藏在我，袖手何妨闲处看。身长健，但优游卒岁，且斗樽前。\n\n作者：苏轼",
        "《兰陵王》\n恨之极，恨极销磨不得。苌弘事、人道后来，其血三年化为碧。郑人缓也泣：「吾父攻儒助墨。十年梦、沈痛化余，秋柏之间既为实。」\r\n相思重相忆，被怨结中肠，潜动精魄。望夫江上岩岩立。嗟一念中变，后期长绝。君看启母愤所激，又俄倾为石。\r\n难敌。最多力。甚一忿沉渊，精气为物，依然困斗牛磨角。便影入山骨，至今雕琢。寻思人间，只合化，梦中蝶。\n\n作者：辛弃疾",
        "《画堂春》\n落红铺径水平池，弄晴小雨霏霏。杏园憔悴杜鹃啼，无奈春归。\r\n柳外画楼独上，凭栏手捻花枝，放花无语对斜晖，此恨谁知？\n\n作者：秦观",
        "《女冠子二首》\n【其一】\r\n四月十七，正是去年今日，别君时。忍泪佯低面，含羞半敛眉。\r\n不知魂已断，空有梦相随。除却天边月，没人知。\r\n【其二】\r\n昨夜夜半，枕上分明梦见。语多时。依旧桃花面，频低柳叶眉。\r\n半羞还半喜，欲去又依依。觉来知是梦，不胜悲。\n\n作者：韦庄",
        "《浣溪沙 · 玄真子《渔父词》极清丽，恨其曲度不传，故加数语，令以《浣溪沙》歌之》\n西塞山边白鹭飞，散花洲外片帆微。桃花流水鳜鱼肥。\r\n自庇一身青篛笠，相随到处绿蓑衣。斜风细雨不须归。\n\n作者：苏轼",
        "《西江月》\n宝髻松松挽就，铅华淡淡妆成。青烟翠雾罩轻盈，飞絮游丝无定。\r\n相见争如不见，有情何似无情。笙歌散后酒初醒，深院月斜人静。\n\n作者：司马光",
        "《蝶恋花 · 京口得乡书》\n雨后春容清更丽。只有离人，幽恨终难洗。北固山前三面水。碧琼梳拥青螺髻。\r\n一纸乡书来万里。问我何年，真个成归计。回首送春拚一醉。东风吹破千行泪。\n\n作者：苏轼",
        "《虞美人 · 为杭守陈述古作》\n湖山信是东南美，一望须千里。使君能得几回来？便使樽前醉倒、更徘徊。\r\n沙河塘里灯初上，《水调》谁家唱？夜阑风静欲归时，惟有一江明月、碧琉璃。\n\n作者：苏轼",
        "《江神子 · 孤山竹阁送述古》\n翠蛾羞黛怯人看。掩霜纨，泪偷弹。且尽一樽，收泪唱《阳关》。谩道帝城天样远，天易见，见君难。\r\n画堂新缔近孤山。曲栏干，为谁安。飞絮落花，春色属明年。欲棹小舟寻旧事，无处问，水连天。\n\n作者：苏轼",
        "《昭君怨 · 金山送柳子玉》\n谁作桓伊《三弄》，惊破绿窗幽梦。新月与愁烟，满江天。\r\n欲去又还不去，明日落花飞絮。飞絮送行舟，水东流。\n\n作者：苏轼",
        "《木兰花慢 · 中秋饮酒将旦，客谓前人诗词有赋待月，无送月者，因用《天问》体赋》\n可怜今夕月，向何处，去悠悠？是别有人间，那边才见，光影东头？是天外。空汗漫，但长风浩浩送中秋？飞镜无根谁系？姮娥不嫁谁留？\r\n谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？\n\n作者：辛弃疾",
        "《临江仙 · 斗草阶前初见》\n斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。\r\n流水便随春远，行云终与谁同。酒醒长恨锦屏空。相寻梦里路，飞雨落花中。\n\n作者：晏几道",
        "《阮郎归 · 耒阳道中为张处父推官赋》\n山前灯火欲黄昏，山头来去云。鹧鸪声里数家村，潇湘逢故人。\r\n挥羽扇，整纶巾，少年鞍马尘。如今憔悴赋《招魂》，儒冠多误身。\n\n作者：辛弃疾",
        "《生查子》\n春山烟欲收，天澹星稀小。残月脸边明，别泪临清晓。\r\n语已多，情未了，回首犹重道：记得绿罗裙，处处怜芳草。\n\n作者：牛希济",
        "《满庭芳 · 碧水惊秋》\n碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窗下，风摇翠竹，疑是故人来。\r\n伤怀！增怅望，新欢易失，往事难猜。问篱边黄菊，知为谁开？谩道愁须殢酒，酒未醒、愁已先回。凭栏久，金波渐转，白露点苍苔。\n\n作者：秦观",
        "《南乡子》\n云带雨，浪迎风，钓翁回棹碧湾中。春酒香熟鲈鱼美，谁同醉？缆却扁舟篷底睡。\n\n作者：李珣",
        "《青杏儿》\n风雨替花愁。风雨罢，花也应休。劝君莫惜花前醉，今年花谢，明年花谢，白了人头。\r\n乘兴两三瓯。拣溪山好处追游。但教有酒身无事，有花也好，无花也好，选甚春秋。\n\n作者：赵秉文",
        "《卜算子》\n不是爱风尘，似被前缘误。花落花开自有时，总赖东君主。\r\n去也终须去，住也如何住！若得山花插满头，莫问奴归处。\n\n作者：严蕊",
        "《沁园春 · 张路分秋阅》\n万马不嘶，一声寒角，令行柳营。见秋原如掌，枪刀突出，星驰铁骑，阵势纵横。人在油幢，戎韬总制，羽扇从容裘带轻。君知否，是山西将种，曾系诗盟。\r\n龙蛇纸上飞腾，看落笔、四筵风雨惊。便尘沙出塞，封侯万里，印金如斗，未惬平生。拂拭腰间，吹毛剑在，不斩楼兰心不平。归来晚，听随军鼓吹，已带边声。\n\n作者：刘过",
        "《柳梢青 · 送卢梅坡》\n泛菊杯深，吹梅角远，同在京城。聚散匆匆，云边孤雁，水上浮萍。\r\n教人怎不伤情？觉几度、魂飞梦惊。后夜相思，尘随马去，月逐舟行。\n\n作者：刘过",
        "《长相思》\n折花枝，恨花枝，准拟花开人共巵，开时人去时。\r\n怕相思，已相思，轮到相思没处辞，眉间露一丝。\n\n作者：俞彦",
        "《子夜歌·人生愁恨何能免》\n人生愁恨何能免，销魂独我情何限！故国梦重归，觉来双泪垂。\r\n高楼谁与上？长记秋晴望。往事已成空，还如一梦中。\n\n作者：李煜",
        "《生查子》\n新月曲如眉，未有团圞意。红豆不堪看，满眼相思泪。\r\n终日劈桃穰，仁儿在心里。两朵隔墙花，早晚成连理。\n\n作者：牛希济",
        "《鹧鸪天 · 送人》\n唱彻《阳关》泪未干，功名馀事且加餐。浮天水送无穷树，带雨云埋一半山。\r\n今古恨，几千般，只应离合是悲欢？江头未是风波恶，别有人间行路难！\n\n作者：辛弃疾",
        "《临江仙》\n记得金銮同唱第，春风上国繁华。如今薄宦老天涯。十年歧路，空负曲江花。\r\n闻说阆山通阆苑，楼高不见君家。孤城寒日等闲斜。离愁难尽，红树远连霞。\n\n作者：欧阳修",
        "《菩萨蛮》\n水精帘里颇黎枕，暖香惹梦鸳鸯锦。江上柳如烟，雁飞残月天。\r\n藕丝秋色浅，人胜参差剪。双鬓隔香红，玉钗头上风。\n\n作者：温庭筠",
        "《宫中调笑 · 团扇》\n团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。\n\n作者：王建",
        "《宫中调笑 · 蝴蝶》\n蝴蝶，蝴蝶，飞上金花枝叶。君前对舞春风，百叶桃花树红。红树，红树，燕语莺啼日暮。\n\n作者：王建",
        "《宫中调笑 · 罗袖》\n罗袖，罗袖，暗舞春风已旧。遥看歌舞玉楼，好日新妆坐愁。愁坐，愁坐，一世虚生虚过。\n\n作者：王建",
        "《宫中调笑 · 杨柳》\n杨柳，杨柳，日暮白沙渡口。船头江水茫茫，商人少妇断肠。肠断，肠断，鹧鸪夜飞失伴。\n\n作者：王建",
        "《沁园春 · 将止酒，戒酒杯使勿近》\n杯汝来前！老子今朝，点检形骸。甚长年抱渴，咽如焦釜；于今喜睡，气似奔雷。汝说「刘伶，古今达者，醉后何妨死便埋」。浑如此，叹汝于知己，真少恩哉！\r\n更凭歌舞为媒。算合作人间鸩毒猜。况怨无小大，生于所爱；物无美恶，过则为灾。与汝成言，勿留亟退，吾力犹能肆汝杯。杯再拜，道「麾之即去，招亦须来。」\n\n作者：辛弃疾",
        "《生查子 · 独游西岩》\n青山招不来，偃蹇谁怜汝？岁晚太寒生，唤我溪边住。\r\n山头明月来，本在天高处。夜夜入青溪，听读《离骚》去。\n\n作者：辛弃疾",
        "《水调歌头 · 徐州中秋》\n离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。\r\n坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。\n\n作者：苏辙",
        "《雨中花慢》\n今岁花时深院，尽日东风，轻扬茶烟。但有绿苔芳草，柳絮榆钱。闻道城西，长廊古寺，甲第名园。有国艳带酒，天香染袂，为我留连。\r\n清明过了，残红无处，对此泪洒尊前。秋向晚、一枝何事，向我依然。高会聊追短景，清商不假馀妍。不如留取，十分春态，付与明年。  \n\n作者：苏轼",
        "《鹊桥仙 · 七夕送陈令举》\n缑山仙子，高情云渺，不学痴牛騃女。凤箫声断月明中，举手谢时人欲去。\r\n客槎曾犯，银河波浪，尚带天风海雨。相逢一醉是前缘，风雨散、飘然何处？\n\n作者：苏轼",
        "《水调歌头 · 隐括杜牧之齐山诗》\n江水浸云影，鸿雁欲南飞。携壶结客何处？空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。\r\n酬佳节，须酩酊，莫相违。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。\n\n作者：朱熹",
        "《蝶恋花 · 上巳召亲族》\n永夜恹恹欢意少。空梦长安，认取长安道。为报今年春色好，花光月影宜相照。\r\n随意杯盘虽草草。酒美梅酸，恰称人怀抱。醉里插花花莫笑，可怜春似人将老。\n\n作者：李清照",
        "《谒金门 · 秋已暮》\n秋已暮，重叠关山岐路。嘶马摇鞭何处去？晓禽霜满树。\r\n梦断禁城钟鼓，泪滴枕檀无数。一点凝红和薄雾，翠蛾愁不语！\n\n作者：牛希济",
        "《念奴娇 · 中秋对月》\n桂花浮玉，正月满天街，夜凉如洗。风泛须眉并骨寒，人在水晶宫里。蛟龙偃蹇，观阙嵯峨，缥缈笙歌沸。霜华满地，欲跨彩云飞起。\r\n记得去年今夕，酾酒溪亭，淡月云来去。千里江山昨梦非，转眼秋光如许。青雀西来，嫦娥报我，道佳期近矣。寄言俦侣，莫负广寒沉醉。\n\n作者：文徵明",
        "《醉落魄》\n无言哽噎。看灯记得年时节。行行指月行行说。愿月常圆，休要暂时缺。\r\n今年花市灯罗列。好灯争奈人心别。人前不敢分明说，不忍抬头，羞见旧时月。\n\n作者：赵佶",
        "《念奴娇 · 御制》\n雅怀素态，向闲中、天与风流标格。绿锁窗前湘簟展，终日风清人寂。玉子声干，纹楸色净，星点连还直。跳丸日月，算应局上销得。\r\n全似落浦斜晖，寒鸦游鹭，乱点沙汀碛。妙算神机，须信道，国手都无勍敌。玳席欢余，芸堂香暖，赢取专良夕。桃源归路，烂柯应笑凡客。\n\n作者：赵佶",
        "《小重山 · 罗绮生香娇上春》\n罗绮生香娇上春。金莲开陆海，艳都城。宝舆回望翠峰青。东风鼓，吹下半天星。\r\n万井贺升平。行歌花满路，月随人。龙楼一点玉灯明。萧韶远，高宴在蓬瀛。\n\n作者：赵佶",
        "《眼儿媚》\n玉京曾忆昔繁华，万里帝王家。琼林玉殿，朝喧弦管，暮列笙琶。\r\n花城人去今萧索，春梦绕胡沙。家山何处，忍听羌管，吹彻梅花。\n\n作者：赵佶",
        "《摸鱼儿》\n问莲根、有丝多少，莲心知为谁苦？双花脉脉娇相向，只是旧家儿女。天已许。甚不教、白头生死鸳鸯浦？夕阳无语。算谢客烟中，湘妃江上，未是断肠处。\r\n香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树，流年度，无端又被西风误。兰舟少住。怕载酒重来，红衣半落，狼藉卧风雨。\n\n作者：元好问",
        "《采桑子 · 塞上咏雪花》\n非关癖爱轻模样，冷处偏佳。 别有根芽，不是人间富贵花。\r\n谢娘别后谁能惜，飘泊天涯。寒月悲笳，万里西风瀚海沙。\n\n作者：纳兰性德",
        "《浪淘沙 · 写梦》\n好梦最难留，吹过仙洲。寻思依样到心头。去也无踪寻也惯，一桁红楼。\r\n中有话绸缪，灯火帘钩。是仙是幻是温柔。独自凄凉还自遣，自制离愁。\n\n作者：龚自珍",
        "《南乡子 · 为亡妇题照》\n泪咽却无声，只向从前悔薄情。凭仗丹青重省识，盈盈，一片伤心画不成。\r\n别语忒分明，午夜鹣鹣梦早醒。卿自早醒侬自梦，更更，泣尽风檐夜雨铃。\n\n作者：纳兰性德",
        "《归朝欢 · 题赵晋臣敷文积翠岩》\n我笑共工缘底怒，触断峨峨天一柱。补天又笑女娲忙，却将此石投闲处。野烟荒草路。先生拄杖来看汝。倚苍苔，摩挲试问，千古几风雨？\r\n长被儿童敲火苦，时有牛羊磨角去。霍然千丈翠岩屏，锵然一滴甘泉乳。结亭三四五。会相暖热携歌舞。细思量：古来寒士，不遇有时遇。\n\n作者：辛弃疾",
        "《解连环》\n玉鞭重倚，却沉吟未上，又萦离思。为大乔能拨春风，小乔妙移筝，雁啼秋水。柳怯云松，更何必、十分梳洗。道郎携羽扇，那日隔帘，半面曾记。\r\n西窗夜凉雨霁，叹幽欢未足，何事轻弃。问后约、空指蔷薇，算如此溪山，甚时重至。水驿灯昏，又见在、曲屏近底。念唯有夜来皓月，照伊自睡。\n\n作者：姜夔",
        "《柳梢青 · 春感》\n铁马蒙毡，银花洒泪，春入愁城。笛里番腔，街头戏鼓，不是歌声。\r\n那堪独坐青灯，想故国，高台月明。辇下风光，山中岁月，海上心情。\n\n作者：刘辰翁",
        "《水调歌头》\n我饮不须劝，正怕酒尊空。别离亦复何恨？此别恨匆匆。头上貂蝉贵客，苑外麒麟高冢，人世竟谁雄？一笑出门去，千里落花风。\r\n孙刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。\n\n作者：辛弃疾",
        "《贺新郎 · 挽住风前柳》\n挽住风前柳，问鸱夷当日扁舟，近曾来否？月落潮生无限事，零落茶烟未久。谩留得莼鲈依旧。可是功名从来误，抚荒祠、谁继风流后？今古恨，一搔首。\r\n江涵雁影梅花瘦，四无尘、雪飞云起，夜窗如昼。万里乾坤清绝处，付与渔翁钓叟。又恰是、题诗时候。猛拍阑干呼鸥鹭，道他年、我亦垂纶手。飞过我，共樽酒。\n\n作者：卢祖皋",
        "《满江红》\n万里长江，淘不尽壮怀秋色。漫说秦宫汉帐，瑶台银阙。长剑倚天氛雾外，宝光挂日烟尘侧！向星辰拍袖整乾坤，消息歇。\r\n龙虎啸，风云泣，千古恨，凭谁说。对山河耿耿，泪沾襟血。汴水夜吹羌管笛，鸾舆步老辽阳幄。把唾壶击碎，问蟾蜍，圆何缺？\n\n作者：韩世忠",
        "《盐角儿 · 亳社观梅》\n开时似雪，谢时似雪，花中奇绝。香非在蕊，香非在萼，骨中香彻。\r\n占溪风，留溪月，堪羞损、山桃如血。直饶更、疏疏淡淡，终有一般情别。\n\n作者：晁补之",
        "《满庭芳》\n汉上繁华，江南人物，尚余宣政风流。绿窗朱户，十里烂银钩。一旦刀兵齐举，旌旗拥、百万貔貅。长驱入，歌楼舞榭，风卷落花愁。\r\n清平三百载，典章文物，扫地都休。幸此身未北，犹客南州。破鉴徐郎何在？空惆怅，相见无由。从今后，断魂千里，夜夜岳阳楼。\n\n作者：徐君宝妻",
        "《虞美人》\n碧苔深锁长门路。总为蛾眉误。自来积毁骨能销。何况真红一点臂砂娇。\r\n妾身但使分明在。肯把朱颜悔。从今不复梦承恩。且自簪花坐赏镜中人。\n\n作者：王国维",
        "《兰陵王》\n雨初歇。帘卷一钩淡月。望河汉、几点疏星，冉冉纤云度林樾。此景清更绝。谁念温柔蕴结。孤灯暗，独步华堂，蟋蟀莎阶弄时节。\r\n沉思恨难说。忆花底相逢，亲赠罗缬。春鸿秋雁轻离别。拟寻个锦鳞，寄将尺素，又恐烟波路隔越。歌残唾壶缺。\r\n凄咽。意空切。但醉损琼卮，望断蔗瑶阙。御沟曾解流红叶。待何日重见，霓裳听彻。彩楼天远，夜夜襟袖染啼血。\n\n作者：秦观",
        "《虞美人 · 秋夕信步》\n愁痕满地无人省，露湿琅玕影。闲阶小立倍荒凉。还剩旧时月色在潇湘。\r\n薄情转是多情累，曲曲柔肠碎。红笺向壁字模糊，忆共灯前呵手为伊书。\n\n作者：纳兰性德",
        "《浣溪沙 · 伏雨朝寒愁不胜》\n伏雨朝寒愁不胜，那能还傍杏花行，去年高摘斗轻盈。\r\n漫惹炉烟双袖紫，空将酒晕一衫青，人间何处问多情。\n\n作者：纳兰性德",
        "《沁园春 · 题潮阳张许二公庙》\n为子死孝，为臣死忠，死又何妨。自光岳气分，士无全节；君臣义缺，谁负刚肠。骂贼张巡，爱君许远，留取声名万古香。后来者，无二公之操，百炼之钢。\r\n人生翕歘云亡。好烈烈轰轰做一场。使当时卖国，甘心降虏，受人唾骂，安得流芳。古庙幽沉，仪容俨雅，枯木寒鸦几夕阳。邮亭下，有奸雄过此，仔细思量。\n\n作者：文天祥",
        "《梦江南 · 江南好》\n【其一】\r\n江南好，建业旧长安。紫盖忽临双鷁渡，翠华争拥六龙看。雄丽却高寒。\r\n【其二】\r\n江南好，城阙尚嵯峨。故物陵前惟石马，遗踪陌上有铜驼。玉树夜深歌。\r\n【其三】\r\n江南好，怀古意谁传。燕子矶头红蓼月，乌衣巷口绿杨烟。风景忆当年。\r\n【其四】\r\n江南好，虎阜晚秋天。山水总归诗格秀，笙萧恰称语音圆。谁在木兰船。\r\n【其五】\r\n江南好，真个到梁溪。一幅云林高士画，数行泉石故人题。还似梦游非。\r\n【其六】\r\n江南好，水是二泉清。味永出山那得浊，名高有锡更谁争。何必让中泠。\r\n【其七】\r\n江南好，佳丽数维扬。自是琼花偏得月，那应金粉不兼香。谁与话清凉。\r\n【其八】\r\n江南好，铁瓮古南徐。立马江山千里目，射蛟风雨百灵趋。北顾更踌躇。\r\n【其九】\r\n江南好，一片妙高云。砚北峰峦米外史，屏间楼阁李将军。金碧矗斜曛。\r\n【其十】\r\n江南好，何处异京华。香散翠帘多在水，绿残红叶胜于花。无事避风沙。\n\n作者：纳兰性德",
        "《减字木兰花》\n去年今夜，同醉月明花树下。此夜江边，月暗长堤柳暗船。\r\n故人何处？带我离愁江外去。来岁花前，又是今年忆去年。\n\n作者：吕本中",
        "《满庭芳 · 元丰七年四月一日，余将自黄移汝，留别雪堂邻曲二三君子，会李仲览自江东来别，遂书以遗之》\n归去来兮，吾归何处？万里家在岷峨。百年强半，来日苦无多。坐见黄州再闰，儿童尽楚语吴歌。山中友，鸡豚社飲，相劝老东坡。\r\n云何，当此去，人生底事，来往如梭。待闲看秋风，洛水清波。好在堂前细柳，应念我，莫剪柔柯。仍传语，江南父老，时与晒渔蓑。\n\n作者：苏轼",
        "《满庭芳 · 有王长官者，弃官黄州三十三年，黄人谓之王先生。因送陈慥来过余，因为赋此》\n三十三年，今谁存者？算只君与长江。凛然苍桧，霜干苦难双。闻道司州古县，云溪上、竹坞松窗。江南岸，不因送子，宁肯过吾邦？\r\n樅樅，疏雨过，风林舞破，烟盖云幢。愿持此邀君，一饮空缸。居士先生老矣，真梦里、相对残釭。歌声断，行人未起，船鼓已逢逢。\n\n作者：苏轼",
        "《金缕曲 · 癸酉秋出都述怀有赋》\n我又南行矣。笑今年、鸾飘凤泊，情怀何似。纵使文章惊海内，纸上苍生而已。似春水、干卿何事。暮雨忽来鸿雁杳，莽关山、一派秋声里。催客去，去如水。\r\n华年心绪从头理，也何聊、看潮走马，广陵吴市。愿得黄金三百万，交尽美人名士。更结尽、燕邯侠子。来岁长安春事早，劝杏花、断莫相思死。木叶怨，罢论起。\n\n作者：龚自珍",
        "《水调歌头 · 游览》\n瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。\r\n坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。\n\n作者：黄庭坚",
        "《一落索 · 眉共春山争秀》\n眉共春山争秀，可怜长皱，莫将清泪湿花枝，恐花也、如人瘦。\r\n清润玉箫闲久，知音稀有。欲知日日倚栏愁，但问取、亭前柳。\n\n作者：周邦彦",
        "《蝶恋花 · 黄菊开时伤聚散》\n黄菊开时伤聚散。曾记花前，共说深深愿。重见金英人未见。相思一夜天涯远。\r\n罗带同心闲结遍。带易成双，人恨成双晚。欲写彩笺书别怨。泪痕早已先书满。\n\n作者：晏几道",
        "《长相思 · 云一緺》\n云一緺，玉一梭，淡淡衫儿薄薄罗。轻颦双黛螺。\r\n秋风多，雨相和，帘外芭蕉三两窠。夜长人奈何！\n\n作者：李煜",
        "《临江仙 · 樱桃落尽春归去》\n樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。\r\n别巷寂寥人散后，望残烟草低迷。炉香闲袅凤凰儿，空持罗带，回首恨依依。\n\n作者：李煜",
        "《菩萨蛮 · 蓬莱院闭天台女》\n蓬莱院闭天台女，画堂昼寝人无语。抛枕翠云光，绣衣闻异香。\r\n潜来珠锁动，惊觉银屏梦。脸慢笑盈盈，相看无限情。\n\n作者：李煜",
        "《蝶恋花 · 萧瑟兰成看老去》\n萧瑟兰成看老去。为怕多情，不作怜花句。阁泪倚花愁不语，暗香飘尽知何处。\r\n重到旧时明月路。袖口香寒，心比秋莲苦。休说生生花里住，惜花人去花无主。\n\n作者：纳兰性德",
        "《蝶恋花 · 面旋落花风荡漾》\n面旋落花风荡漾。柳重烟深，雪絮飞来往。雨后轻寒犹未放，春愁酒病成惆怅。\r\n枕畔屏山围碧浪。翠被华灯，夜夜空相向。寂寞起来褰绣幌，月明正在梨花上。\n\n作者：欧阳修",
        "《忆帝京 · 薄衾小枕凉天气》\n薄衾小枕凉天气，乍觉别离滋味。展转数寒更，起了还重睡。毕竟不成眠，一夜长如岁。\r\n也拟待、却回征辔；又争奈、已成行计。万种思量，多方开解，只恁寂寞厌厌地。系我一生心，负你千行泪。\n\n作者：柳永",
        "《凤凰台上忆吹箫 · 赠邻女韩西》\n寸寸微云，丝丝残照，有无明灭难消。正断魂魂断，闪闪摇摇。望望山山水水，人去去，隐隐迢迢。从今后，酸酸楚楚，只似今宵。\r\n青遥。问天不应，看小小双卿，袅袅无聊。更见谁谁见，谁痛花娇？谁望欢欢喜喜，偷素粉，写写描描？谁还管，生生世世，夜夜朝朝。\n\n作者：贺双卿",
        "《卜算子 · 饮酒不写书》\n一饮动连宵，一醉长三日。废尽寒温不写书，富贵何由得。\r\n请看冢中人，冢似当年笔。万札千书只恁休，且进杯中物。\n\n作者：辛弃疾",
        "《浣溪沙》\n山寺微茫背夕曛，鸟飞不到半山昏，上方孤磬定行云。\r\n试上高峰窥皓月，偶开天眼觑红尘，可怜身是眼中人。\n\n作者：王国维",
        "《点绛唇 · 红杏飘香》\n红杏飘香，柳含烟翠拖轻缕。水边朱户，尽卷黄昏雨。\r\n烛影摇风，一枕伤春绪。归不去，凤楼何处，芳草迷归路。\n\n作者：苏轼",
        "《点绛唇 · 花信来时》\n花信来时，恨无人似花依旧。又成春瘦，折断门前柳。\r\n天与多情，不与长相守。分飞后，泪痕和酒，占了双罗袖。\n\n作者：晏几道",
        "《点绛唇 · 醉漾轻舟》\n醉漾轻舟，信流引到花深处。尘缘相误，无计花间住。\r\n烟水茫茫，千里斜阳暮。山无数，乱红如雨，不记来时路。\n\n作者：秦观",
        "《采桑子 · 时光只解催人老》\n时光只解催人老，不信多情，长恨离亭，泪滴春衫酒易醒。\r\n梧桐昨夜西风急，淡月胧明，好梦频惊，何处高楼雁一声？\n\n作者：晏殊",
        "《水龙吟 · 老来曾识渊明》\n老来曾识渊明，梦中一见参差是。觉来幽恨，停觞不御，欲歌还止。白发西风，折腰五斗，不应堪此。问北窗高卧，东篱自醉，应别有，归来意。\r\n须信此翁未死，到如今凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。\n\n作者：辛弃疾",
        "《鹧鸪天 · 读渊明诗不能去手，戏作小词以送之》\n晚岁躬耕不怨贫，只鸡斗酒聚比邻。都无晋宋之间事，自是羲皇以上人。\r\n千载后，百篇存，更无一字不清真。若教王谢诸郎在，未抵柴桑陌上尘。\n\n作者：辛弃疾",
        "《水调歌头 · 壬子三山被召，陈端仁给事饮饯席》\n长恨复长恨，裁作短歌行。何人为我楚舞，听我楚狂声？余既滋兰九畹，又树蕙之百亩，秋菊更餐英。门外沧浪水，可以濯吾缨。\r\n一杯酒，问何似，身后名？人间万事，毫发常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。\n\n作者：辛弃疾",
        "《卜算子 · 风雨送人来》\n风雨送人来，风雨留人住。草草杯盘话别离，风雨催人去。\r\n泪眼不曾晴，眉黛愁还聚。明日相思莫上楼，楼上多风雨。\n\n作者：游次公",
        "《多丽 · 咏白菊》\n小楼寒，夜长帘幕低垂。恨潇潇、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醾。\r\n渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时？人情好，何须更忆，泽畔东篱。\n\n作者：李清照",
        "《金缕曲 · 丁未五月归国旋复东渡却寄沪上诸君子》\n瀚海飘流燕，乍归来、依依难认，旧家庭院。惟有年时芳俦在，一例差池双剪。相对向、斜阳凄怨。欲诉奇愁无可诉，算兴亡、已惯司空见。忍抛得，泪如线。\r\n故巢似与人留恋。最多情、欲黏还坠，落泥片片。我自殷勤衔来补，珍重断红犹软。又生恐、重帘不卷。十二曲阑春寂寂，隔蓬山、何处窥人面？休更问，恨深浅。\n\n作者：梁启超",
        "《水调歌头》\n拍碎双玉斗，慷慨一何多！满腔都是血泪，无处着悲歌！三百年来王气，满目山河依旧，人事竟如何？百户尚牛酒，四塞已干戈。\r\n千金剑，万言策，两蹉跎。醉中呵壁自语，醒后一滂沱。不恨年华去也，只恐少年心事，强半为销磨。愿替众生病，稽首礼维摩。\n\n作者：梁启超",
        "《摸鱼儿 · 记年时人人何处》\n记年时、人人何处，长亭曾共杯酒。酒阑归去行人远，折不尽长亭柳。渐白首。待把酒送君，恰又清明后。青条似旧，问江北江南，离愁如我，还更有人否。\r\n留不住，强把蔬盘瀹韭。行舟又报潮候。风急岸花飞尽也，一曲啼红满袖。春波皱。青草外、人间此恨年年有。留连握手。数人世相逢，百年欢笑，能得几回又。\n\n作者：何梦桂",
        "《踏莎行 · 庚戌中秋后二夕，带湖篆冈小酌》\n夜月楼台，秋香院宇。笑吟吟地人来去。是谁秋到便凄凉？当年宋玉悲如许。\r\n随分杯盘，等闲歌舞。问他有甚堪悲处？思量却也有悲时，重阳节近多风雨。\n\n作者：辛弃疾",
        "《惜秋华 · 七夕》\n露罥蛛丝，小楼阴堕月，秋惊华鬓。宫漏未央，当时钿钗遗恨。人间梦隔西风，算天上、年华一瞬。相逢，纵相疏、胜却巫阳无准。\r\n何处动凉讯。听露井梧桐，楚骚成韵。彩云断、翠羽散，此情难问。银河万古秋声，但望中、婺星清润。轻俊。度金针、漫牵方寸。\n\n作者：吴文英",
        "《谒金门 · 花过雨》\n花过雨，又是一番红素。燕子归来愁不语，旧巢无觅处。\r\n谁在玉关劳苦？谁在玉楼歌舞？若使胡尘吹得去，东风侯万户。\n\n作者：李好古",
        "《鹧鸪天 · 次孚先韵，重阳前两日无尽藏作》\n依约滩声杂艣声。波光隐映月华明。眼前好景真无尽，身外浮名尽可轻。 \r\n穷胜赏，续欢盟。直饶风雨也须晴。满头插菊掀髯笑，笑道齐山浪得名。\n\n作者：郭应祥",
        "《渔家傲 · 用履齐韵赠邵惜惜》\n自古馀杭多俊俏。风流不独夸苏小。又见尊前人窈窕。花枝袅。贪看忘却朱颜老。 \r\n曲巷横街深更杳。追欢买笑须年少。悔不从前相识早。心灰了。逢场落得掀髯笑。\n\n作者：郭应祥",
        "《江城子 · 平沙浅草接天长》\n平沙浅草接天长。路茫茫，几兴亡。昨夜波声，洗岸骨如霜。千古英雄成底事，徒感慨，谩悲凉。\r\n少年有意伏中行，馘名王，扫沙场。击楫中流，曾记泪沾裳。欲上《治安》双阙远，空怅望，过维扬。\n\n作者：李好古",
        "《水调歌头 · 秋色渐将晚》\n秋色渐将晚，霜信报黄花。小窗低户深映，微路绕敧斜。为问山翁何事，坐看流年轻度，拚却鬓双华？徙倚望沧海，天净水明霞。\r\n念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙！\n\n作者：叶梦得",
        "《阮郎归 · 春风吹雨绕残枝》\n春风吹雨绕残枝，落花无可飞。小池寒渌欲生漪，雨晴还日西。\r\n帘半卷，燕双归。讳愁无奈眉。翻身整顿着残棋，沉吟应劫迟。\n\n作者：无名氏",
        "《雪梅香 · 景萧索》\n景萧索，危楼独立面晴空。动悲秋情绪，当时宋玉应同。渔市孤烟袅寒碧，水村残叶舞愁红。楚天阔，浪浸斜阳，千里溶溶。\r\n临风。想佳丽，别后愁颜，镇敛眉峰。可惜当年，顿乖雨迹云踪。雅态妍姿正欢洽，落花流水忽西东。无聊恨、相思意，尽分付征鸿。\n\n作者：柳永",
        "《满江红 · 寄子由》\n清颍东流，愁目断、孤帆明灭。宦游处、青山白浪，万里千叠。孤负当年林下意，对床夜雨听萧瑟。恨此生、长向别离中，添华发。\r\n一樽酒，黄河侧。无限事，从头说。相看恍如梦，许多年月。衣上旧痕馀苦泪，眉间喜气添黄色。便与君、池上觅残春，花如雪。\n\n作者：苏轼",
        "《长相思 · 雨》\n一声声，一更更。窗外芭蕉窗里灯，此时无限情。\r\n梦难成，恨难平。不道愁人不喜听，空阶滴到明。\n\n作者：万俟咏",
        "《千秋岁 · 咏夏景》\n楝花飘砌。蔌蔌清香细。梅雨过，萍风起。情随湘水远，梦绕吴峰翠。琴书倦，鹧鸪唤起南窗睡。\r\n密意无人寄。幽恨凭谁洗？修竹畔，疏帘里。歌余尘拂扇，舞罢风掀袂。人散后，一钩淡月天如水。\n\n作者：谢逸",
        "《点绛唇 · 感兴》\n雨恨云愁，江南依旧称佳丽。水村渔市，一缕孤烟细。\r\n天际征鸿，遥认行如缀。平生事，此时凝睇，谁会凭阑意。\n\n作者：王禹偁",
        "《水调歌头 · 登多景楼》\n寒眼乱空阔，客意不胜秋。强呼斗酒，发兴特上最高楼。舒卷江山图画，应答龙鱼悲啸，不暇愿诗愁。风露巧欺客，分冷入衣裘。\r\n忽醒然，成感慨，望神州。可怜报国无路，空白一分头。都把平生意气，只做如今憔悴，岁晚若为谋。此意仗江月，分付与沙鸥。\n\n作者：杨炎正",
        "《清平乐 · 凤城春浅》\n凤城春浅，寒压花梢颤。有约不来梁上燕，十二绣帘空卷。\r\n去年共倚秋千，今年独上阑干。误了海棠时候，不成直待花残。\n\n作者：陈允平",
        "《红林擒近 · 寿词 · 满路花》\n三万六千顷，玉壶天地寒。\r\n庾岭封的皪，淇园折琅玕。\r\n漠漠梨花烂漫，纷纷柳絮飞残。\r\n直疑潢潦惊翻，斜风溯狂澜。\r\n对此频胜赏，一醉饱清欢。\r\n呼䣔童剪韭，和冰先荐春盘。\r\n怕东风吹散，留尊待月，倚阑莫惜今夜看。\n\n作者：陈允平",
        "《洞仙歌》\n莺莺燕燕。本是于飞伴。风月佳时阻幽愿。但人心坚固后，天也怜人，相逢处、依旧桃花人面。\r\n绿窗携手，帘幕重重，烛影摇红夜将半。对尊前如梦，欲语魂惊，语未竟、已觉衣襟泪满。我只为、相思特特来，这度更休推，后回相见。\n\n作者：蔡伸",
        "《定风波 · 送元素》\n千古风流阮步兵，平生游宦爱东平。千里远来还不住，归去。空留风韵照人清。\r\n红粉尊前深懊恼，休道，怎生留得许多情。记得明年花絮乱，须看，泛西湖是断肠声。\n\n作者：苏轼",
        "《少年游令 · 含羞倚醉不成歌》\n含羞倚醉不成歌，纤手掩香罗。偎花映烛，偷传深意，酒思入横波。\r\n看朱成碧心迷乱，翻脉脉、敛双蛾。相见时稀隔别多，又春尽、奈愁何。\n\n作者：张耒",
        "《秋蕊香 · 帘幕疏疏风透》\n帘幕疏疏风透，一线香飘金兽。朱阑倚遍黄昏后，廊上月华如昼。\r\n别离滋味浓如酒，着人瘦。此情不及墙东柳，春色年年依旧。\n\n作者：张耒",
        "《八声甘州 · 摘青梅荐酒》\n摘青梅荐酒，甚残寒，犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词？回首繁华梦，流水斜晖。\r\n寄隐孤山山下，但一瓢饮水，深掩苔菲。羡青山有思，白鹤忘机。怅年华，不禁搔首，又在涯，弹泪送春归。销魂远，千山啼鴂，十里荼䕷。\n\n作者：汤恢",
        "《点绛唇 · 一夜东风》\n一夜东风，枕边吹散愁多少。数声啼鸟。梦转纱窗晓。\r\n来是春初，去是春将老。长亭道。一般芳草。只有归时好。\n\n作者：曾允元",
        "《水龙吟》\n日高深院无人，杨花扑帐春云暖。回文未就，停针不语，绣床倚遍。翠被笼香，绿鬟坠腻，伤春成怨。尽云山烟水，柔情一缕，又暗逐、金鞍远。\r\n鸾佩相逢甚处，似当年、刘郎仙苑。凭肩后约，画眉新巧，从来未惯。枕落钗声，帘开燕语，风流云散。甚依稀难记，人间天上，有缘重见。\n\n作者：曾允元",
        "《月下笛》\n又老杨花，浮萍点点，一溪春色。闲寻旧迹。认溪头、浣纱碛。柔条折尽成轻别，向空外、瑶簪一掷。算无情更苦，莺巢暗叶，啼破幽寂。\r\n凝立。阑干侧。记露饮东园，联镳西陌。容销鬓减，相逢应自难识。东风吹得愁似海，谩点染，空阶自碧。独归晚，解说心中事，月下短笛。\n\n作者：曾允元",
        "《齐天乐》\n碧梧枝上占秋信，微闻雨声还惬。虹影分晴，云光透晚，残日依依团箑。阑干一霎。又长笛归舟，乱鸦荒堞。两鬓西风，有人心事到红叶。\r\n娇莲相对欲语，奈莲茎有刺，愁不成折。天上欢期，人间巧意，今夜明河如雪。新宽带结。想宝篆频温，翠奁低揭。雾湿云鬟，浅妆深拜月。\n\n作者：曾允元",
        "《望江南》\n燕塞雪，片片大如拳。蓟上酒楼喧鼓吹，帝城车马走骈阗。羁馆独凄然。\r\n燕塞月，缺了又还圆。万里妾心愁更苦，十春和泪看婵娟。何日是归年。\n\n作者：华清淑",
        "《卜算子 · 答施》\n相思似海深，旧事如天远。泪滴千千万万行，更使人、愁肠断。\r\n要见无因见，拚了终难拚。若是前生未有缘，待重结、来生愿。\n\n作者：乐婉",
        "《卜算子 · 赠乐婉》\n相逢情便深，恨不相逢早。识尽千千万万人，终不似、伊家好。\r\n别你登长道。转更添烦恼。楼外朱楼独倚阑，满目围芳草。\n\n作者：施酒监",
        "《夺锦标 · 七夕》\n凉月横舟，银河浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许？早收拾、新愁重织。恨人间、会少离多，万古千秋今夕。\r\n谁念文园病客？夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨浪浪，梦里檐前犹滴。\n\n作者：张埜",
        "《金缕曲》\n仙骨清无暑。爱兰桡、撑入鸳波，锦云深处。休唱采莲双桨曲，老却鸥朋鹭侣。算只有、青山如故。旧雨初晴新水涨，画桥低、杳霭迷苍渚。头戴笠，日亭午。\r\n独醒耿耿空怀楚。渺愁予、岸芷江蓠，尚青青否。锦瑟谩弹斑竹恨，难写湘妃怨语。怅谁与、孤芳为主。流水无声云不动，向渔郎、欲觅桃源路。船尾带，落花去。\n\n作者：仇远",
        "《花心动》\n醒眼明霞，问染成、晴堤几分秋色。腻困未醒，欲语还羞，掩映雾笼烟幂。艳姿相亚柔枝妥，恁娇倚、西风无力。只疑是、彩云散影，误留仙魄。\n不见芳卿消息。但晓沁嫣红，雨湿轻白。落日光中，窥影横塘，恰似试妆脉脉。芳心空有韶华想，忍拼与、清霜狼籍。雁声里、丹枫伴人泪滴。\n\n作者：仇远",
        "《思佳客》\n落尽残红雨乍收。新篁静院叫钩辀。柳丝轻拂阑干角，怕引闲愁懒上楼。\n春淡淡，水悠悠。绮窗曾为牡丹留。转头千载真成梦，赢得春风一枕愁。\n\n作者：仇远",
        "《思佳客》\n东壁谁家夜捣砧。荆江流滞客偏闻。三三五五潇湘雁，飞尽南云入北云。\n人独自，月黄昏。青镫红蕊落缤纷。野篁谩白秋萧索，无雨无风也闭门。\n\n作者：仇远",
        "《思佳客》\n家住银塘东复东。赤阑桥下笑相逢。春风豆蔻抽新绿，夜雨茱萸湿老红。\r\n鸥鸟散，水天空。绮窗昨梦已无踪。月昏云淡沙汀小，帘影重重花影中。\n\n作者：仇远",
        "《思佳客》\n日影扶花一万重。秋香阁下又芙蓉。旧时楚楚霓裳，移入长杨短柳中。\n文甃碧，朵墙红。金舆苍鼠玉华宫。行人忍听啼乌怨，笛里阑干落叶风。\n\n作者：仇远",
        "《思佳客》\n霜醉秋花锦覆堤。西风一舸小桥西。闲将窗下红兰梦，写入江南白苎词。\r\n芳绪断，旧游非。空遗香墨湿乌丝。碧云冉冉无穷恨，只有山阳短笛知。\n\n作者：仇远",
        "《解连环》\n绮疏人独。记芙蓉院宇，玉箫同宿。尚隐约、屏窄山多，□衾暖浪浮，帐香云扑。步袜蹁然，又何处、秦筝金屋。□柔簪易折，破镜难留，断缕难续。\n斜阳谩穷倦目。甚天寒袖薄，犹倚修竹。待听雨、闲说前期，奈心在江南，人在江北。老却休文，自笑我、腰围如束。莫思量，寻花傍柳，旧时杜曲。\n\n作者：仇远",
        "《声声慢》\n藏莺院静，浮鸭池荒。绿阴不减红芳。高卧虚堂。南风时送微凉。游鞯践香未遍，怪青春、别我堂堂。\n闲里好，有故书盈箧，新酒盈缸。只怕吴霜侵鬓，叹春深铜雀，空老周郎。弱絮沾泥，如今梦冷平康。翻思旧游踪迹，认断云、低度横塘。离恨满，甚月明、偏照小窗。\n\n作者：仇远",
        "《破阵子》\n柳浪六桥春碧，香尘十里花风。好是烂游浓醉后，画□阑干见小红。红明绿暗中。\n旧约涌金门道，纱笼毕竟相逢。只恐入城归路杂，便转头树北云东。侯门深几重。\n\n作者：仇远",
        "《庆清朝》\n山束滩声，月移石影，寒江夜色空浮。丹青古壁，风幡横卧东流。小舣载云轻棹，湖痕渐落葑泥稠。津亭外，隔船吹笛，唤起眠鸥。\n非但予愁渺渺，料那人，应自有、一襟愁。霜栖露泊，容易吹白人头。漠漠荻花胜雪，拟寻静岸略移舟。留闲耳，听莺小院，听雨西楼。\n\n作者：仇远",
        "《一落索》\n尽日西阑凭醉。新寒难睡。袖炉烟冷帐云宽，倩倩倩、先温被。\n空对短屏山水。清清无寐。却思十里小红楼，应不报、平安字。\n\n作者：仇远",
        "《洞仙歌 · 示门人》\n修行日用，试与重提领。本为抛家顾性命。下虔心、苦志挫锐摧强，忘宠辱，自得神安气定。\n番番境上，猿马休教弄。稍觉偏颇便改正。向闲中炼就，一粒金丹，成片段、万道霞光辉映。\n有青龙、白虎共扶持，遍三界十方，尽来称庆。\n\n作者：王丹桂",
        "《霜天晓角 · 和韩南涧采石蛾眉亭》\n天无四壁。底用量江尺。徒把乾坤分裂，谁与帝、扶民厄。\n几年樊圃缺。耳风腔转笛。此日双蛾空蹙，依然也，暮山碧。\n\n作者：王奕",
        "《临江仙 · 和元遗山题扬州平山堂》\n二十四桥明月好，暮年方到扬州。鹤飞仙去总成休。襄阳风笛急，何事付悠悠。\n几阕平山堂上酒，夕阳还照边楼。不堪风景事回头。淮南新枣熟，应不说防秋。\n\n作者：王奕",
        "《婆罗门引 · 忆叠山翁》\n佳人鬓发，几回涂抹共婵娟。又何止三千。拟待盈盈宝鉴，多少绮罗筵。\r\n恨妖蟆怪事，长夜中天。中河影圆。清泪落尊前。舞罢霓裳初服，肯为人妍。\r\n□□□□，算惟有、蕊宫天上仙。缑山鹤，亦欲蹁跹。\n\n作者：王奕",
        "《谒金门》\n双喜鹊。几报归期浑错。尽做旧愁都忘却。新愁何处著。\r\n瘦雪一痕墙角。青子已妆残萼。不道枝头无可落。东风犹作恶。\n\n作者：王庭筠",
        "《如梦令 · 菰村赋赠》\n檐耸数株松子。村绕一湾菰米。鸥外迥闻鸡，望望云山烟水。\n多此。多此。酒进玉盘双鲤。\n\n作者：王逢",
        "《一剪梅》\n九九方终暖日阳。春和崇义，无梦天长。十方三界恣游行，炎夏还逢，不觉秋霜。\n悟得真闲万事忘。自然佚乐，心地清凉。本来一点纵宽舒，散尽群魔，独现威光。\n\n作者：尹志平",
        "《巫山一段云》\n我有林泉兴，君无补缺心。一方圣境理幽深。物外结知音。\n还到春时圆备。合是全真一会。功成行满待他年。携手上云天。\n\n作者：尹志平",
        "《巫山一段云》\n万叠山横翠，千盘河曲长。居民安土乐农桑。流水落花香。\n卜此安居养老。一任形枯心槁。不摇不动寄残年。何处觅神仙。\n\n作者：尹志平",
        "《水龙吟 · 送焦和之赴西夏行省》\n当年紫禁烟花，相逢恨不知音早。秋风倦客，一杯情话，为君倾倒。回首燕山，月明庭树，两枝乌绕。正情驰魏阙，空书怪事，心胆堕，伤殷浩。\r\n祸福无端倚伏，问古今、几人明了。沧浪渔父，归来惊笑，灵均枯槁。邂逅淇南，岁寒独在，故人襟抱。恨黄尘障尽，西山远目，送斜阳鸟。\n\n作者：王恽",
        "《归朝欢》\n四大圆光攒一簇。明月清风开慧目。法身养就道根芽，仙童身执天花竹。会弹弦外曲。本性莹若荆山玉。乐真欢、闲吟碧洞，闪出祥烟绿。\n苦尽甘来天赐禄。日月交宫真反覆。无中别有好家风，免投胎舍重捞漉。性灯常照烛。应化太虚通纯熟。个灵明、包罗万象，出离生死辱。\n\n作者：王处一",
        "《归朝欢》\n羽盖霓旌满空簇。暗合朝元真数目。逍遥自在乐真欢，何须一派喧丝竹。洞仙歌雅曲。佩环时响清韵玉。做奢华、琼浆玉醴，不让金杯绿。\n宴罢高真重赐禄。从此灵明无盖覆。回嗟尘世谩贪饕，皆将根本成波漉。不知昏性烛。盖因那边光景熟。怎超升、复投幽暗，刬地遭凌辱。\n\n作者：王处一",
        "《归朝欢》\n玉姹金婴围绕簇。玉蕊金莲清骨目。金光笼罩玉鳞龙，玉泉浇灌金棱竹。玉锋鸣胜曲。玉楼金殿金间玉。玉金交、玉炉金鼎，焰迸青黄缘。\n玉饭金浆非世禄。玉兔金乌常往覆。玉山玉海玉乾坤，玉人玉性无淋漉。玉蟾明匪烛。玉乌蟠桃仙果熟。玉京丹、玉阳服了，不被诸仙辱。\n\n作者：王处一",
        "《六幺令 · 观天造化》\n观天造化，进取慕希夷。刚柔中正扶持，五蕴乐无为。灵育九阳嘉瑞，坤殿坎交离。日中彩凤，翱翔江曲，万重水底觅乌龟。\r\n紫雾弥漫岳顶，消息结冰肌。巍巍体段清凉，风韵六神颐。豁爽三光洞照，海角恣栖迟。云间偃仰，陶陶无系，朗然恢廓旧容仪。\n\n作者：王吉昌",
        "《雨霖铃》\n乾元资始。偶坤柔成物，默契天癸。推移造化清虚，运三要、五行神水。九气腾空六阴静，潜生烟紫。显降升消息还元，玉窟三花吐金蕊。\n虚皇宝藏风琴美。送青娥、离宫宴赤子。螺杯滟滟香浮，恣洪饮、写真情喜。物外巍巍，阳体露、出离生死。相旷代、贩骨轮流，了了今生止。\n\n作者：王吉昌",
        "《雨霖铃》\n万绿心歇。放神情和畅，痼疾蛰窟。清虚道业修崇，蠕神息、运无仓卒。七曜迎真虚室洁，冷辉冰骨。镇九天、十二楼前，五气腾空帐金阙。\n高提慧剑仙童谒。迸寒光、尖锋挑日月。收藏炳耀精华，聚壶鼎、激玄霜发。有物生成，无上妙、总归化恍惚。廓性海、浸润无为，绰约三空越。\n\n作者：王吉昌",
        "《木兰花令 · 鹤儿每每常相聚》\n鹤儿每每常相聚，点点苍苔啄食觑。青霄空外唳天时，明月光中频警露。\r\n逍遥鲜洁理毛护，自在游行惟顾步。怡然呼取舞风来，六个随余蓬岛去。\n\n作者：王喆",
        "《长相思 · 邹公问识心见性》\n莫哦吟。莫追寻。这个玄机奥最深。如何识本心。\n好钤擒。好登临。明月孤轮照玉岑。方知水里金。\n\n作者：王喆",
        "《如梦令》\n九七门开八脉。洞达永无相隔。浑似吐氤氲，运转周回素白。难测。难测。一点当中堪赫。\n\n作者：王喆",
        "《如梦令》\n九九八方端锁。团聚光明如火。焰焰做红霞，里面天花遍妥。\n成裹。成裹。莹莹明珠一颗。\n\n作者：王喆",
        "《如梦令》\n九九明词要正。修整亘初元性。须是返阳阴，决作清吟雅咏。\n贤圣。贤圣。容许陈如梦令。\n\n作者：王喆",
        "《如梦令 · 蒙友惠词》\n明月古今长有。怎奈华宗海口。黑窟里头居。黯不分夜昼。\n吾友。吾友。问你如何下手。\n\n作者：王喆",
        "《如梦令 · 赠丹阳》\n坐卧住行有别。自是逍遥做彻。大道本来真，蓦地哂中欢悦。\n无说。无说。勘破春花秋月。\n\n作者：王喆",
        "《苏幕遮》\n道无言，禅没说。两道白光，唯许红霞设。真玉山头常摆拽。泼滟滟兮，返照灵峰雪。\n愈玲珑，元皎洁。射透晴空，莹莹神光别。到此玄玄玄妙彻。一朵金花，里面金丹结。\n\n作者：王喆",
        "《苏幕遮》\n问真修，听我断。莫著凡躯，物物频思算。打破般般常内看。坐卧行住，须作骷髅观。\n渐令成，常谨按。八亩琼田，别有新条段。性上分明堪正玩。量得无差，便到清凉岸。\n\n作者：王喆",
        "《苏幕遮》\n个人人，二旬八。勿肯回头，性命成搜刷。扑入沉沦常坠压。镜子前来，著甚言谈答。\n是神仙，何不察。劈破凡心，认取佛菩萨。一颗明珠频擦抹。七宝宫中，垒起真金塔。\n\n作者：王喆",
        "《苏幕遮 · 白告友人》\n正青春，红貌聚。若肯回头，这下分明觑。愿得回头心早悟。与道为邻，也处逍遥所。\n善缘来，恶缘去。搜见真容，知向灵台住。七座门开通的祖。跳出之时，便入长生路。\n\n作者：王喆",
        "《苏幕遮 · 训徒众》\n弟兄懑，事下手。与世相逢，日日长钤口。休论汞铅并卯酉。开阐绛宫，自在逍遥走。\n二仪真，三耀秀。我欲亲传，未肯相成就。直待同流观得透。款款停腾，敢把天机漏。\n\n作者：王喆",
        "《苏幕遮 · 咏友人叹身》\n省其身，钤其口。赢得清闲，自在逍遥走。随分为生应永久。不义之财，且缩拿云手。\n少追陪，微饮酒。节色搜身，新认元初秀。认正三光兼孝友。不祝神祇，也得长春寿。\n\n作者：王喆",
        "《苏幕遮 · 咏赠道友》\n善修文，能应举。九转金丹，何不搜寻取。若肯回头时暂觑。两足轻狂，走入云霞步。\n按三光，随师父。别有一条，稳稳长生路。自在逍遥开玉户。好与王风，指日同归去。\n\n作者：王喆",
        "《苏幕遮 · 赠于道友》\n要修行，须发愤。除了忧愁，破尽情怀闷。□仗慧刀挥五蕴。劈开双关，稳稳成三分。\n没商量，休厮问。只把前篇，日日频搬运。好向家中搜土粪。拨见明珠，携入清凉郡。\n\n作者：王喆",
        "《苏幕遮 · 赠同友》\n这华宗，能顺我。净意清心，认取逍遥卧。日日凡尘仍便躲。管取教公，快乐无摧挫。\n早回头，休漫过。灭尽无明，远了寻常火。点灵光山上锁。稳驾白云，五色霞中坐。\n\n作者：王喆",
        "《定风波》\n每日闲游西复东。随缘且过住尘中。杳杳冥冥今古在，蒙蒙。害风风里得飘蓬。\n公且只知浮蚁动，我今偏爱满堂红。照破当年昏暗事，空空。灵台一点透穹窿。\n\n作者：王喆",
        "《临江仙 · 目贻》\n为甚风狂偏爱酒，非干愚意多轻。此般道眼最分明。顶门三路显，得伴道人行。\n三教幽玄深远好，仍将妙理经营。麒麟先悟仲尼觥。青羊言尹喜，舍利唤春莺。\n\n作者：王喆",
        "《贺圣朝》\n仲冬佳节，灵童来报，阳气初升。黄芽齐吐，玉浆浇溉，荣布层层。\n甲方琼秀，庚方金彩，相间星能。把明珠祥艳，瑞光迎在，云外腾腾。\n\n作者：王喆",
        "《菊花新》\n对月无何添雅致。丛绿花黄偏有异。正是遇重阳，霜露冷、宜呈祥瑞。\n清香覆我如言志。害风来、且休攀视。应共到蓬莱，琼筵上、众仙颁赐。\n\n作者：王喆",
        "《虞美人》\n害风饮水知多少。因此通玄妙。白麻衲袄布青巾。好模好样，真个好精神。\n不须镜子前来照。事事心头了。梦中识破梦中身。便是逍遥、达彼岸头人。\n\n作者：王喆",
        "《虞美人》\n四郎须是安炉灶。莫把身心闹。玲珑便是本来真。气精养住，便得好精神。\n汞铅得得知颠倒。方见无名道。今宵饮酒是何人。认取清风明月日相亲。\n\n作者：王喆",
        "《鹤冲天》\n迷祛惑去。正好修行做。清静是根源，真门户。切莫他寻，恐遗遗望仙路。闲闲更闲处。灵根元明，转转愈为开悟。功圆行满，唯有红霞聚。\n往昔得遭逢，亲师父。此则专来教长生诀，频频顾。方知今得度。便许相随，永永其携云步。\n\n作者：王喆",
        "《六幺令 · 法性》\n浑沦朴散，天地始玄黄。乌飞兔走渐生，群物类开张。一点如如至性，扑入臭皮囊。游魂失道，随波逐浪，万年千载不还乡。\r\n错了鸿蒙体段，憎爱日相望。却认父母形骸。做我好容光。劫劫轮回贩骨，受尽苦和殃。何人闻早，寻他归路，莹然恢廓旧嘉祥。\n\n作者：丘处机",
        "《如梦令 · 诫奢》\n陕右人人听我。福地好修因果。天下不如斯，贫富一般行坐。\n轻可。轻可。轻可骄奢太过。\n\n作者：丘处机",
        "《风入松 · 咏红梅将橙子皮作酒杯》\n使君高宴出红梅。腰鼓揭春雷。更将红酒浇浓艳，风流梦、不负花魁。千里江山吴楚，一时人物邹枚。\n软金杯衬硬金杯。香挽洞庭回。西溪不减东山兴，欢摇动、北海樽垒。老我天涯倦客，一杯醉玉先颓。\n\n作者：白朴",
        "《玉漏迟 · 段伯坚同予留滞九江其归也别侍儿睡香予亦有感》\n睡香花正吐。谁交付与，东君为主。梦觉庐山，一片彩云何所。惆怅留题在壁，麝墨染、无穷愁绪。常记取。徘徊顾影，镫前低语。\n几许。欺密留情，系绊煞世间，□□儿女。沦落天涯，夜夜月明湓浦。连我青衫泪满，料不忍、孤帆东去。离思苦。休唱渭城朝雨。\n\n作者：白朴",
        "《朝中措 · 题阙》\n燕忙莺乱斗寻芳。谁得一枝香。自是玉心皎洁，不随花柳飘扬。\n明朝去也，燕南赵北，水远山长。都把而今欢爱，留教后日思量。\n\n作者：白朴",
        "《越调 · 天净沙 · 冬》\n一声画角谯门，半庭新月黄昏，雪里山前水滨。竹篱茅舍，淡烟衰草孤村。\n\n作者：白朴",
        "《正宫 · 鹦鹉曲》\n侬家鹦鹉洲边住。是个不识字渔父。浪花中一叶扁舟，睡煞江南烟雨。\r\n觉来时满眼青山，抖擞绿蓑归去。算从前错怨天公，甚也有安排我处。\n\n作者：白贲",
        "《念奴娇 · 寿洪云岩》\n山之天目，蔚苕峣、第一最佳泉石。见说老龙高卧处，正拥深深寒碧。独閟云扉，人思霖雨，未许无心出。苍崖赤子，而今谁为苏息。\n昨夜凉透西风，玉绳晚澹，喜见归鸿入。十二虚皇凝伫久，飞下陆离宸画。绣卣使名，洪枢衔位，催缀新班立。旗常婀娜，要陪沙路清跸。\n\n作者：牟巘",
        "《渡江云 · 揭浩斋送春和韵》\n名园花正好，娇红殢白，百态竞春妆。笑痕添酒晕，丰脸凝脂，谁与试釭霜。诗朋酒伴，趁此日、流转风光。尽夜游、不妨秉烛，未觉是疏狂。\r\n茫茫。一年一度，烂熳离披，似长江去浪。但要教、啼莺语燕，不怨卢郎。问春春道何曾去，任蜂蝶、飞过东墙。君看取，年年潘令河阳。\n\n作者：吴澄",
        "《雨霖铃》\n高山流水。叹知音者，世间能几。终南万里，烟霞归去也，岁云暮矣。拄杖药炉经卷，除此外、有何行李。乐恬淡、清静家风，一片灵台莹如洗。\n就中妙处因师指。下工夫、战退无常鬼。匣藏三尺神剑，霹雳响、火龙飞起。天下升平无事，白云间、笑傲而已。名利客，不信长生，奔走红尘里。\n\n作者：宋德方",
        "《雨霖铃》\n金莲七朵。自甘河等闲参破。丘刘谭马，孙王郝太古，许来同坐。两个披毡真侣，更漏泄、祖师因果。绽玉蕊、万朵齐芳，香满人间瑞烟锁。\n天元甲子休空过。正群仙出世交相贺。全真户牖深奥，端的处、要忘人我。枝派后分十九，住丹台、姓字名播。功与行，但欠丝毫，上界未容我。\n\n作者：宋德方",
        "《洞仙歌 · 谢杨成之寄梅》\n陇头潇洒，辜负寻芳眼。浪蕊浮花问名懒。纵看看驿使、带得春来，只恐怕，绿叶成阴子满。\n暗香无恙否，月落参横，惆怅罗浮梦魂短。赖故人情重、不减西湖，花上月、分我黄昏一半。更选甚、南枝与北枝，是一种春风、待争寒暖。\n\n作者：李俊民",
        "《洞仙歌 · 中秋》\n秋光海底，涌出银盘烂。只怕微云淡河汉。料姮娥应笑、醉舞仙人，今夜里，空恁樽前撩乱。\n寻常三五夜，也有团圆，争柰人心未能满。记当初破镜、飞上天时，双照影、留得人闲一半。待仗他玉斧、再修成，问明月明年、共谁同看。\n\n作者：李俊民",
        "《鹊桥仙 · 待月》\n停杯不举，停歌不发，等候银蟾出海。不知何处片云来，做许大、通天障碍。\r\n虬髯捻断，星眸睁裂，唯恨剑锋不快。一挥截断紫云腰，仔细看、嫦娥体态。\n\n作者：完颜亮",
        "《生查子 · 软金杯》\n风流紫府郎，痛饮乌纱岸。柔软九回肠，冷怯玻璃碗。\r\n纤纤白玉葱，分破黄金弹。借得洞庭春，飞上桃花面。\n\n作者：完颜璟",
        "《玉漏迟 · 蜀中中秋值雨》\n一年唯一日。游人共惜，今宵明月。露洗霜磨，无限金波洋溢。幸有瑶琴玉笛，更是处、江楼清绝。邀俊逸。登临一醉，将酬佳节。\n岂料数阵顽云，忽掩却天涯，广寒宫阙。失意初筵，唯听秋虫呜咽。莫恨姮娥薄相，且吸尽、杯中之物。圆又缺。空使早生华发。\n\n作者：李齐贤",
        "《洞仙歌 · 杜子美草堂》\n百花潭上，但荒烟秋草。犹想君家屋乌好。记当年，远道华发归来，妻子冷，短褐天吴颠倒。\n卜居少尘事，留得囊钱，买酒寻花被春恼。造物亦何心，枉了贤才，长羁旅、浪生虚老。却不解消磨尽诗名，百代下，令人暗伤怀抱。\n\n作者：李齐贤",
        "《洞仙歌 · 毗陵赵府，兵后僧多占作佛屋》\n西园春暮。乱草迷行路。风卷残花堕红雨。念旧巢燕子，飞傍谁家，斜阳外、长笛一声今古。\n繁华流水去。舞歇歌沈，忍见遗钿种香土。渐橘树方生，桑枝才长，都付与、沙门为主。便关防、不放贵游来，又突兀梯空，楚王宫宇。\n\n作者：汪元量",
        "《水龙吟 · 淮河舟中夜闻宫人琴声》\n鼓鞞惊破霓裳，海棠亭北多风雨。歌阑酒罢，玉啼金泣，此行良苦。驼背模糊，马头匼匝，朝朝暮暮。自都门燕别，龙艘锦缆，空载得、春归去。\r\n目断东南半壁，怅长淮、已非吾土。受降城下，草如霜白，凄凉酸楚。粉阵红围，夜深人静，谁宾谁主。对渔灯一点，羁愁一搦，谱琴中语。\n\n作者：汪元量",
        "《望江南 · 幽州九日》\n官舍悄，坐到月西斜。永夜角声悲自语，客心愁破正思家。南北各天涯。\r\n肠断裂，搔首一长嗟。绮席象床寒玉枕，美人何处醉黄花。和泪捻琵琶。\n\n作者：汪元量",
        "《一剪梅 · 怀旧》\n十年愁眼泪巴巴。今日思家，明日思家。一团燕月照窗纱，楼上胡笳，塞上胡笳。\r\n玉人劝我酌流霞。急捻琵琶，缓捻琵琶。一从别后各天涯，欲寄梅花，莫寄梅花。\n\n作者：汪元量",
        "《风入松 · 壁间画松》\n白云堆里奋苍虬。横亘洞庭秋。掀髯舞爪何狞恶，峥嵘势、抉石崩流。飞入君家栏槛，满堂风雨飕飕。\n须叟烟雾漠然收。幻出老松揪。谁濡墨汁传神妙，森森露、铁戟戈矛。对此翠涛银浪，也胜瑶岛沧洲。\n\n作者：沈禧",
        "《念奴娇》\n男儿堕地，便试教啼看，定知英物。老去只追风月债，天地应空四壁。黄石残书，赤松归去，不料头如雪。子房何信，竟推何者为杰。\n醉后一笑掀髯，狂歌拍手，四座清风发。竹帛功名人安在，去去云鸿灭没。枣下枯枝，黄金虚牝，此事真毫发。豪吟轰饮，直须唤取明月。\n\n作者：李孝光",
        "《太常引》\n碧㡡冰簟午风凉。都是好风光。独自守空床。泪滴了、千行万行。\n别时情意，去时言约，刚道不思量。不是不思量。说着后、教人语长。\n\n作者：杜仁杰",
        "《虞美人 · 柳滨泛荷》\n几年不见凌波步。只道乘风去。山寒岁晚碧云寒。惊见飘萧翠袖倚琅玕。\n玉盘承露金杯劝。几度和香咽。冰霜如许自精神。知是仙姿不污世间尘。\n\n作者：邵亨贞",
        "《南柯子 · 次韵卫立礼春街踏月》\n门掩黄昏后，风销绛蜡时。行春小队夜参差。一曲仙音飞上广寒枝。\n不访金钗客，空歌白苎衣。画桥梅影散玻瓈。月底婆娑带得暗香归。\n\n作者：邵亨贞",
        "《一落索 · 新柳》\n陌上东风初转。暗黄犹浅。金鞭拂雪记章台，是几度、朱门掩。\r\n千缕柔丝迎面。吹笙人远。妆楼妒冷绣帘垂，恐误了、双双燕。\n\n作者：邵亨贞",
        "《一落索 · 新柳》\n缕缕鹅黄拂晓。弄烟轻袅。宜春花外万丝金，记朝罢、惊啼早。\n学舞楚腰犹小。不禁寒悄。近来张绪减风流，又恐被、蛾眉恼。\n\n作者：邵亨贞",
        "《花心动 · 次韵咏荼蘼》\n翠雾前驱，舞青蛟、飞动一檐晴色。银凤翻空，球雪生香，风韵天然奇特。素艳连娟清露晓，搜香处、蝶栖难觅。这天与、水沉富贵，诗翁消得。\n好是神仙姑射。拥翠被香寒，甚般标格。特立春深，清閟兰幽，孤注惯谙寥寂。惜芳但恐东风老，怕香屑、碎琼堪惜。又不道、流年催人暗掷。\n\n作者：周权",
        "《二郎神》\n离尘俗，便点检林泉雅趣。竹杖芒鞋青箬笠，泛烟波、绿蓑柔橹。月夜江天无尽乐，品短笛、潇湘蓼渚。此消息，千金不卖，好对渔樵分付。\n归去。对晚翠风生小浦。勘破南华龟曳尾，尽教他衣冠豺虎。野水添杯谁似我，醉卧白云深处。任秋月春花，暗换桑田，明催今古。\n\n作者：长筌子",
        "《二郎神》\n平生兴，有万顷云山野景。竹疃梅村蓬户悄，这幽闲、世间难胜。一曲无弦喧宇宙，对沉水、石炉绝听。向林下栖迟，养就懒散，烟霞情性。\n复命。披短褐玄通古圣。看鹭立鸥飞沙觜岸，笑醯鸡瓮中流梗。一枕华胥春梦觉，岂羡封侯列鼎。早回首归来，月照松溪，云岩苔径。\n\n作者：长筌子",
        "《二郎神》\n诉衷情，为大地众生泪洒。晓夜忧煎贪活路，尽都被、妻男相挂。使万种机关图富贵，全不怕、犁耨高架。劝愚迷早悟，后世因缘，直言直写。\n幽雅。买玄妙不用钱价。只用他心灯常不昧，要万法灵通总压。待行满丹成归去日，把四假凡躯脱下。向桃源仙会，玉殿金楼，长春不夜。\n\n作者：长筌子",
        "《二郎神》\n叹平生，谩日夜劳劳攘攘。想一世浮华能几许，若云间、电光翻掌。梦幻吞侵何日省，恋火院、缠绵业网。这人身一失，万劫难逢，谁能回向。\n清爽。猛跳出迷津欲浪。彼岸风光真快乐，伴孤云野鹤飘荡。悟彻灵台无障碍，似月挂寥天朗朗。满十方三界，莹彻圆明，逍遥吟唱。\n\n作者：长筌子",
        "《绛都春》\n心如江海。纳百川万派，澄清无碍。渺渺渊源几人知，包沙界。光明灿烂超三昧。諕小乘、邪魔潜退。混元风范，虚无秘密，下愚难解。\n宣扬亘初真载。统众妙之门，高下无赛。应物头头，显慈悲，消灾害。不生不灭非中外。这一曲、玄歌谁买。玉京仙子，吹动太虚天籁。\n\n作者：长筌子",
        "《太常引 · 题李隐君文集》\n扣声寂寞播阳春。看流水混行云。大雅扶轮。忍颜继、齐梁后尘。\n清风明月，四时长在，光景自长新。不见谪仙人。更何处、乘槎问津。\n\n作者：耶律铸",
        "《六州歌头 · 赋木莲花》\n灵均不信，木末搴芙蓉。徒自洁，好奇服，芰荷缝。看心胸。霁月光风。似爱莲叟，云难狎，应亦未观，林下淡丰容。坐荫高花十丈，身疑在，玉井三峰。甚东皇遣与，桃李斗春浓。男色昌宗。\n失昌丰。访平泉记，奇草木，惟赤柏，与金松。岷岭导江，浩浩发临邛。进吴侬。万里江南北，行欲遍，未曾逢。堪怅恨，风与雨，苦相攻。怕学琼花不坠，潜飞去，地上无踪。柰明朝酒醒，空对夕阳春。流水溶溶。\n\n作者：姚燧",
        "《洞仙歌 · 对梅》\n疏枝冷蕊，腊前时初破。年后才多玉妃堕。问梅轩白发，寂对空株，期三百六十，谁同幽坐。\n孔方兄善幻，半幅溪藤，貌出缁尘素衣涴。当盛暑展图看，遽失炎蒸，甚欲摘倾筐三个。又却被、旁人劝休休，怕他日盐羹，凤毛无和。\n\n作者：姚燧",
        "《虞美人 · 玉梳赠内子》\n相辉瑜珥瑶钗凤。宝翼蜻蜓动。新妆又得水苍梳。人道秋风何物不琼踞。\n人无玉质容何害。玉德斯堪爱。尚惭犹未十分全。听取明年环佩戛璆然。\n\n作者：姚燧",
        "《最高楼 · 寿卫生行之并序》\n贫而乐，天命复奚疑。儿女聚嬉嬉。东村邀饮香醪嫩，西家羞馔蕨芽肥。把年华，都付与，锦囊诗。\r\n白发青衣，是人所恶。金印碧幢，是人所慕。顾吾道、是耶非。山妻解煮胡麻饭，山童自制薜萝衣。问人生，须富贵，是何时。\n\n作者：段克己",
        "《长相思》\n道心宁。慧灯明。玩宝童儿启道经。清如佩玉声。\n湛然澄。焕然凝。燕静华池吞玉瑛。还纯体自贞。\n\n作者：侯善渊",
        "《如梦令》\n故友全无一信。独坐古岩谁问。回首返江乡，散瑞漂萍相近。\n愁恨。愁恨。一叶风帆轻送。\n\n作者：侯善渊",
        "《浣溪沙 · 山滴岚光水拍堤》\n山滴岚光水拍堤。草香沙暖净无泥。只疑误入武林溪。\r\n两岸桃花烘日出，四围高柳到天垂。一尊心事百年期。\n\n作者：姜彧",
        "《凤凰台上忆吹箫 · 赋凤仙花》\n菊婢标名，凤仙题品，纷纷随处成丛。甚玉钗浑小，宝髻微松。依旧花分五彩，毗陵画、总付良工。谁为伴，鸡冠染紫，雁阵来红。\r\n玲珑。英英秀质，多想是花神，剪彩铺茸。却易分高下，难辨雌雄。疑把守宫同捣，端可爱、深染春葱。开还谢，从风乱飘，好上梧桐。\n\n作者：凌云翰",
        "《一剪梅 · 寿俞子中紫芝》\n苍颜白发称乌纱。瘦似黄花。清似梅花。窗吟山月乐无涯。知是儒家。知是仙家。\n紫芝服食胜胡麻。不爱繁华。却爱年华。词成笔底是龙蛇。寿酒流霞。寿气成霞。\n\n作者：凌云翰",
        "《太常引》\n满山风物一溪云。猿鹤自为邻。绝尽软红尘。向物外、安排此身。\n药炉丹鼎，凤膏龙屑，烹炼玉华新。游宴景长春。要承当、方壶旧人。\n\n作者：姬翼",
        "《太常引》\n贤愚汲汲斗经营。唯是利和名。浑似弄潮人。与千丈、风波竞争。\n百年光景，一堆尘土，碌碌苦劳生。回首问前程。望极目、山河未平。\n\n作者：姬翼",
        "《苏幕遮》\n少追陪，稀赴会。本分随缘，一任人憎爱。勘破前程生死大。自究元初，昼夜休交昧。\n不妆高，不捏怪。卓尔身心，动止俱无碍。赢得逍遥长自在。行满功成，定是超三界。\n\n作者：姬翼",
        "《洞仙歌》\n千魔万难，苦海沉沦惯。枷锁浑身强牵挽。认檐溜、一点浮沤来又去，识不破、空华虚幻。便酩酊朝昏，又谁知在本有真灵，万尘羁绊。\n梦回酒醒，子细开青眼。闲里光阴着心看。髑髅元不会东西，还戏弄、千古轮回无限。但省后收心便归来，莫只待西山，日沉天晚。\n\n作者：姬翼",
        "《婆罗门引》\n一毫不立，万缘俱遣露真诠。冲虚蹑景泠然。莫向他方物外，别觅洞中天。是韩獹逐块，阳焰为泉。\n亘初本源。只这是、更无玄。默究端端的的，体用完全。分分朗朗，放一段光明不记年。还会得、心月团圆。\n\n作者：姬翼",
        "《清平乐》\n湘云微度。六曲朱阑暮。帘外香飘梅子树。知有王孙索句。\n谁将琼琯吹霞。柳花飞过东家。说与门前去马，断肠休为琵琶。\n\n作者：郯韶",
        "《女冠子》\n人命无常，看青云、雨过山水。韶华尽过了，百年如梦，有似希夷。\n忘情绝爱念，好把意马心猿牢系。绵绵密密。有似出息。\n常不保入息。十年一似修真理。做神仙、万无一失。\n门生莫生疑。若有纤毫虚谬，马风罚作阴山为鬼。\n心行常不昧。遍十方、观照天地。累成功行，自有金童来认你。\n\n作者：马钰",
        "《玉楼春 · 和师韵》\n诸公日日闲团聚。饭罢时时眼厮觑。专专惟望马风言，怎敢玄玄轻泄露。\r\n常常只把气神护。谨谨调和龙虎步。徐徐炼就九还丹，个个成仙云外去。\n\n作者：马钰",
        "《长相思》\n遇重阳。牧青羊。不著虚名远远扬。惟修性日旸。\n慕荀扬。乐飘扬。豁豁洋洋豁豁洋。通玄风害佯。\n\n作者：马钰",
        "《长相思》\n正家丰。不争锋。猛烈灰心王害风。先归三岛峰。\n马山侗。过临潼。三髻头梳似小童。专专化个同。\n\n作者：马钰",
        "《巫山一段云》\n玉线穿三穴，金针透九关。自然得见内容颜。云神凭朱栏。\n正看琼花烂熳。蓦地青衣叫唤。紫微诏下赴蓬莱。仙籍已安排。\n\n作者：马钰",
        "《巫山一段云》\n黄鹤松间睡，青鸾涧畔栖。白牛困卧紫灵芝。丹凤宿瑶池。\n唯有灵童放耍。来往恣情游冶。通天彻地月明中。显现至真功。\n\n作者：马钰",
        "《贺圣朝 · 二首赠王司公》\n祥烟瑞气常敷布。便觉心归素。世人为处我无为，更无思无虑。\r\n绛房姹女婴儿聚。慧目看乌兔。斡旋离坎两交宫，这些儿谁悟。\n\n作者：马钰",
        "《菊花新》\n碧洞深藏真景致。黄白花开金玉异。不住有祥云，甘露降、瑞中增瑞。\n孟嘉落帽陶潜志。又争知、这头瞻视。日日庆重阳，功行满、六铢衣赐。\n\n作者：马钰",
        "《踏云行 · 葡萄》\n根蒂蟠虬，龙须围绕。枝枝叶叶青青好。三光照曜结云棚，就中几穗非常宝。\n初似琉璃，终成码瑙。攒攒簇簇圆圆小。数珠相似恐人偷，马风吃了归蓬岛。\n\n作者：马钰",
        "《望海潮 · 寄保下胡仲明》\n流年如电，归心似水，求田问舍悠悠。蚁穴蜂衙，燕巢鸠计，元龙久厌拘囚。回首羡沙鸥。待清风北渚，明月南楼。奈世事多艰，此身天地一虚舟。\r\n青衫白发堪羞。岂儒冠误我，命压人头。太学三年，京华十口，算来依旧淹留。别后几经秋。想音容渐老，文采风流。安得浮香亭上，羯鼓醉梁州。\n\n作者：马需庵",
        "《念奴娇》\n延年有术，飧古松根下，茯苓千岁。纵是延年如何益，命也道之将废。思古之人，词章节行，杲杲行当世。遗风流韵，渊然尚有余味。\n无奈先哲凋零，后生坦率，多以儒为戏。每笑唐人书不读，直把黄金买贵。山泽奇才，云林真隐，没齿何曾遇。人生如梦，江流日夜东去。\n\n作者：陆文圭",
        "《念奴娇 · 送幕职》\n残花剩柳，正啼鹃声里，邮亭别馆。三叠阳关听未彻，手执离杯引满。政坐诸君，久烦老子，今日才萧散。翩然归去，故园绿树春晚。\n人世苍白浮云，自舒自卷，不入高人眼。官事如麻何日了，输与闲中不管。翠柏台高，紫薇省近，别有清华选。功名岁晏，江城回首天远。\n\n作者：陆文圭",
        "《如梦令》\n今夜盛排筵宴。准拟寻芳一遍。春去已多时，问甚红深红浅。\n不见。不见。还你一方白绢。\n\n作者：袁介",
        "《苏幕遮》\n觅元因，恰一对。七返真药，雨味丹才配。火候刀圭深青翠。上下升降，睹面人不会。\n下功夫，休贪睡。不属中间，要妙非内外。夹脊双关飞紫瑞。一颗明珠，飞上苍龙背。\n\n作者：高道宽",
        "《苏幕遮》\n采壶中，凝日月。片饷工夫，锻炼无休歇。满岸芦花白如雪。丹蕊飞来，教我如何说。\n道无明，真一诀。得也第庐，自在闲守拙。直待鹤来方外接。白日飞升，有分朝金阙。\n\n作者：高道宽",
        "《苏幕遮》\n玉炉中，烧丹药。锻炼三成，最上真个妙。海底龟蛇勤收捉。纳在壶中，炼就圆明觉。\n照无边，光灼灼。顺手拈来，直下长生勺。功行十分凭戒约。一对芒鞋，穿上踏云脚。\n\n作者：高道宽",
        "《苏幕遮》\n这无为，先天造。有有无无，端的无穷妙。最上不空谁曾到。强曰为名，假作字之号。\n道真常，大秘奥。觉象圆明，得一元顿教。代代相承心印宝。压尽傍门，独显真大道。\n\n作者：高道宽",
        "《苏幕遮》\n闭玄关，通三昧。采药仙翁，收得真消息。柳岸芦花添青翠。满地白云，只许人不会。\n但拈来，偏如意。本分家风，分付真心地。一颗神珠明丽丽。照破尘沙，相遇人授记。\n\n作者：高道宽",
        "《苏幕遮》\n聚三华，合四象。一气流通，上下频升降。飞入泥丸光百丈。岁久年深，炼成琉璃帐。\n证先天，朝无上。当位中庸，三五三十棒。打就不来亦不往。这个家风，端的无虚妄。\n\n作者：高道宽",
        "《苏幕遮》\n药无穷，频收采。丹鼎纯烹，一味通三昧。万法都无真个会。清静家风，最上为精粹。\n付知音，偏可意。开口参同，方外生智慧。乾里圆明添活计。了见之时，衲被蒙头睡。\n\n作者：高道宽",
        "《苏幕遮》\n出五行，修方外。彼岸芦花，郁郁彤云坠。浩浩风光贪困睡。唤觉从头，点对都交会。\n雪中月，壶中日。独跨扁舟，虚运松风瑞。妙本将来医尔醉。普劝诸公，休把元初昧。\n\n作者：高道宽",
        "《苏幕遮》\n妙还元，镇常在。丹药白银，那个人不爱。武士将来教君解。琢就银壶，提向街头卖。\n要三成，弃两坏。最上功夫，巧造十分大。圆满一旬遍饮快。醉赴蟠桃，归去君休怪。\n\n作者：高道宽",
        "《苏幕遮》\n大真元，超法界。锻炼精华，历劫常不坏。七朵金莲神通大。普度群迷，同赴蟠桃会。\n紫金丹，白玉块。处处圆明，朗朗常现在。一派清流通方外。遍体阳神，出入谁能赛。\n\n作者：高道宽",
        "《苏幕遮》\n灭无争，真火候。升降全凭，一点丹无漏。锁定元初兴宇宙。月到离宫，自有神明祐。\n炼天和，真药就。片饷工夫，看是谁参透。玉笋钻冰仙乐奏。朝现三清，万劫长春寿。\n\n作者：高道宽",
        "《苏幕遮》\n大参同，人难会。点开圆明，照觉迷天睡。举动施为明与昧。乾里丹元，休把真空背。\n坤中药，方以类。采得将来，付与丁公配。合就一丸先天味。食了登仙，鹤驾游方外。\n\n作者：高道宽",
        "《木兰花慢 · 征南三首》\n功名归堕甑，便拂袖，不须惊。且书剑蹉跎，林泉笑傲，诗酒飘零。人间事、良可笑，似长空、云影弄阴晴。莫泣穷途老泪，休怜儿女新亭。\n浩歌一曲饭牛声。天际暮烟冥，正百二河山。一时冠带，老却升平。英雄亦应无用，拟风尘、万里奋鹏程。谁忆青春富贵，为怜四海苍生。\n\n作者：张弘范",
        "《水仙子 · 咏江南》\n一江烟水照晴岚，两岸人家接画檐。芰荷丛一船秋光淡。\r\n看沙鸥舞再三，卷香风十里珠帘。画船儿天边至，酒旗儿风外飐，爱杀江南。\n\n作者：张养浩",
        "《太常引 · 寿高右丞自上都分省回》\n巍然勋业历台司。一柱尽能支。报国与忧时。怎瞒得、星星鬓丝。\r\n龙门山色，滦河云影，添入介眉诗。沉醉莫推辞。趁秋满、天香桂枝。\n\n作者：张野",
        "《定风波 · 商角调西江客舍酒后闻梅花吹香满窗醒而赋此》\n恨行云、特地高寒，牢笼好梦不定。婉娩年华，凄凉客况，泥酒浑成病。画阑深，碧窗静。一树瑶花可怜影。低映。怕月明照见，青禽相并。\r\n素衾正冷。又寒香、枕上薰愁醒。甚银床霜冻，山童未起，谁汲墙阴井。玉笙残，锦书迥。应是多情道薄幸。争肯。便等闲孤负，西湖春兴。\n\n作者：张翥",
        "《定风波 · 昆山路漕席上》\n舞袖歌鬟簇画堂。就中偏是展家娘。待道无情还有思。恰似。昆山日暖凤求凰。\n海上潮生人尽醉。催起。兰舟分散不成双。回首玄都春梦里。从此。桃花应自怨刘郎。\n\n作者：张翥",
        "《陌上花》\n关山梦里，归来还又、岁华催晚。马影鸡声，谙尽倦邮荒馆。绿笺密记多情事，一看一回肠断。待殷勤寄与，旧游莺燕，水流云散。\n满罗衫是酒，香痕凝处，唾碧啼红相半。只恐梅花，瘦倚夜寒谁暖。不成便没相逢日，重整钗鸾筝雁。但何郎，纵有春风词笔，病怀浑懒。\n\n作者：张翥",
        "《南浦》\n花落楚江流，过西山、雨涨渔村无路。双浆载愁来，苹沙外、惟有盟鸥相觑。春波碧草，送君曾是伤情处。依旧朝云飞画栋，秋满鹤汀凫渚。\r\n斜阳三两人家，□青旗影里，炊烟一缕。弦索夜深船，凄凉听、还似西风湓浦。征鸿去尽，梦回明月生烟树。如此山川无限恨，都付一尊怀古。\n\n作者：张翥",
        "《唐多令 · 寄意箜篌曲》\n花下钿箜篌。尊前白雪讴。记怀中、朱李曾投。镜约钗盟心已许，诗写在，小红楼。\n忍泪上云兜。断魂随彩舟。等闲闲、惹得离愁。欲寄长河鱼信去，流不到，白鹭洲。\n\n作者：张翥",
        "《恋绣衾 · 春晴中酒》\n醉乡残梦莺唤醒。见柳梢、日影弄明。又误了、寻芳伴，减东风、庭院笑声。\n玉儿扶起仍娇困，索樱桃、芳露解酲。纵病也、心情好，比别离、滋味较轻。\n\n作者：张翥",
        "《真珠帘》\n银蟾半露婵娟影，西风早、次第中秋天气。凉透小帘栊，乍夜长迟睡。见说灵岩山色好，甚也不浓如归意。归未。趁西泠载酒，南园寻桂。\n还又客里生朝，把金尊绿酒，与谁同醉。烟雨隔垂虹，望美人秋水。桃叶妆楼团扇曲，但小草、鸾笺相寄。传示。送白萍一剪，碧云千里。\n\n作者：张翥",
        "《破阵子 · 七夕戏咏》\n此夕天孙河鼓，多情呆女痴儿。鹊驾年年仍远渡，蛛合家家长巧丝。星期莫怨咨。\r\n迢递金钗私语，凄凉纨扇宫词。奔月姮娥催去路，行雨巫山空梦思。都无重会时。\n\n作者：张翥",
        "《摸鱼儿 · 春日西湖泛舟》\n涨西湖、半篙新雨，曲尘波外风软。兰舟同上鸳鸯浦，天气嫩寒轻暖。帘半卷，度一缕、歌云不碍桃花扇。莺娇燕婉。任狂客无肠，王孙有恨，莫放酒杯浅。\r\n垂杨岸，何处红亭翠馆。如今游兴全懒。山容水态依然好，惟有绮罗云散。君不见，歌舞地、青芜满目成秋苑。斜阳又晚。正落絮飞花，将春欲去，目送水天远。\n\n作者：张翥",
        "《踏莎行 · 江上送客》\n芳草平沙，斜阳远树。无情桃叶江头渡。醉来扶上木兰舟，将愁不去将人去。\r\n薄劣东风，夭邪落絮。明朝重觅吹笙路。碧云红雨小楼空，春光已到销魂处。\n\n作者：张翥",
        "《玉蝴蝶 · 离情》\n极目天空树远，春山蹙损，倚遍雕阑。翠竹参差声戛，环佩珊珊。雪肌香、荆山玉莹，蝉鬓乱、巫峡云寒。拭啼痕。镜光羞照，孤负青鸾。\r\n何时星前月下，重将清冷，细与温存。蓟燕秋劲，玉郎应未整归鞍。数新鸿、欲传佳信，阁兔毫、难写悲酸。到黄昏。败荷疏雨，几度销魂。\n\n作者：张玉娘",
        "《苏幕遮 · 春晓》\n月光微，帘影晓。庭院深沉，宝鼎余香枭。浓睡不堪闻语鸟。情逐梨云，梦入青春杳。\n海棠阴，杨柳杪。疏雨寒烟，似我愁多少。谁唱竹枝声缭绕。□□临风，自诉东风早。\n\n作者：张玉娘",
        "《烛影摇红 · 又用张材甫韵》\n梅雪乍融，单于吹彻寒犹浅。夜从灯下剪春幡，笑罢椒盘宴。云母屏开帘卷。放嫦娥、广寒宫苑。星移银汉。月满花衢，绕城弦管。\n□□□□，谯楼一任更筹换。锦霞银树玉桥联，谁道蓬山远。可是紫箫声断。漫懊恨、春宵苦短。不堪回首，照□芙蕖，断肠鸿雁。\n\n作者：张玉娘",
        "《太常引 · 浴鹄湾有咏写奉易玄》\n一丛奇石古苔龛。一半浸挼蓝。有几许烟岚。怕鱼鸟、惊人笑谈。\r\n幽幽尺宅，萧萧环堵，佳处要人参。休看是江南。似钴鉧、潭西小潭。\n\n作者：张雨",
        "《如梦令》\n静默两家茅舍。特地月明狼藉。不管候虫吟，高枕北窗清夜。\n清夜。清夜。凉似樊川水榭。\n\n作者：张雨",
        "《如梦令》\n绿锦峰峦似绣。曲折一渠冰溜。中有养疴人，敧枕北窗清昼。\n清昼。清昼。胡蝶还知梦否。\n\n作者：张雨",
        "《黄钟 · 人月圆 · 春日次韵》\n罗衣还怯东风瘦，不似少年游。匆匆尘世，看看镜里，白了人头。\r\n片时春梦，十年往事，一点诗愁。海棠开后，梨花暮雨，燕子空楼。\n\n作者：张可久",
        "《人月圆 · 春日湖上》\n小楼还被青山碍，隔断楚天遥。昨宵入梦，那人如玉，何处吹箫。\r\n门前朝暮，无情秋月，有信春潮。看看憔悴，飞花心事，残柳眉梢。\n\n作者：张可久",
        "《风入松》\n哀筝一抹十三弦。飞雁隔秋烟。携壶莫道登临晚，双双燕、为我留连。仙客玲珑玉树，佳人窄索金莲。\r\n琅琅新雨洗湖天。小景六桥边。西风泼眼山如画，有黄花、休恨无钱。细看茱萸一笑，诗翁健似当年。\n\n作者：张可久",
        "《凭栏人 · 越调 · 江夜》\n江水澄澄江月明，江上何人搊玉筝？隔江和泪听，满江长叹声。\n\n作者：张可久",
        "《六州歌头 · 次明初为寿韵》\n避贤解组，三见太行秋。惭昼锦，犹远胜，敝貂裘。玩沧洲。霜水清如玉，穷霄壤，忘物我，恢障塞，无牖户，底绸缪。自笑平生事业，知今日，颇善为谋。有静中至乐，何处更天游。已分淹留。醉乡侯。\n有江湖客，翰墨友，凌元白，压曹刘。论文暇，陪杖屦，事觥筹。共藏修。世态谁能校，轻肮脏，重伊优。吾有政、锄药圃，治瓜畴。说与渔夫樵叟，既相好、岂但相犹。任多言莫及，野渡有孤舟。天地沙鸥。\n\n作者：许有壬",
        "《长相思》\n梦扬州。到扬州。明月长街十二楼。珠帘不上钩。\n为谁忧。为谁愁。愁得春风人白头。见花应自羞。\n\n作者：许有壬",
        "《如梦令》\n昨夜庭梧陨翠。诗思尤便爽气。无事要生悲，可笑宋家多事。\n衰矣。衰矣。但校邻翁酒味。\n\n作者：许有壬",
        "《如梦令》\n有泪绿窗偷洒。有恨锦笺难写。消瘦不胜春，玉骨都无一把。\n风雅。风雅。正值文君新寡。\n\n作者：许有壬",
        "《行香子》\n秋入鸣皋。爽气飘萧。挂衣冠、初脱尘劳。窗间岩岫，看尽昏朝。夜山低，晴山近，晓山高。\r\n细数闲来，几处村醪。醉模糊、信手挥毫。等闲陶写，问甚风骚。乐因循，能潦倒，也消摇。\n\n作者：许古",
        "《天仙子 · 寿白云平章》\n玉漏迟迟高阁报。枝上梅花春又透。红云宫阙白云山，人尽道。如君少。江北江南行处好。\r\n试听阳春歌楚调。调鼎勋名都做了。人生七十古来稀，仁且寿。谁能到。有酒满斟南极老。\n\n作者：程文海",
        "《天仙子 · 寿杜左丞》\n一自寿仙临杜曲。岁岁小春春意熟。泰阶相向更分明，调玉烛。扶钧轴。突兀眼前惟此屋。\n折得岁寒枝上玉。拟祝翠尊还觉俗。何如绣彩在庭前，看未足。杯方续。周鲁后先光汗竹。\n\n作者：程文海",
        "《小重山 · 端午》\n碧艾香蒲处处忙。谁家儿共女，庆端阳。细缠五色臂丝长。空惆怅，谁复吊沅湘。\r\n往事莫论量。千年忠义气，日星光。离骚读罢总堪伤。无人解，树转午阴凉。\n\n作者：舒頔",
        "《鹦鹉曲 · 赤壁怀古》\n茅庐诸葛亲曾住。早赚出抱膝梁父。笑谈间汉鼎三分，不记得南阳耕雨。\r\n叹西风卷尽豪华，往事大江东去。彻如今话说渔樵，算也是英雄了处。\n\n作者：冯子振",
        "《一剪梅 · 春别》\n豆蔻梢头春色阑。风满前山，雨满前山。杜鹃啼血五更残，花不禁寒，人不禁寒。\n离合悲欢事几般。离有悲欢，合有悲欢。别时容易见时难，怕唱阳关，莫唱阳关。\n\n作者：虞集",
        "《风入松 · 寄柯敬仲》\n画堂红袖倚清酣。华发不胜簪。几回晚直金銮殿，东风软、花里停骖。书诏许传宫烛，轻罗初试朝衫。\r\n御沟冰泮水挼蓝。飞燕又呢喃。重重帘幕寒犹在，凭谁寄、银字泥缄。报道先生归也，杏花春雨江南。\n\n作者：虞集",
        "《忆江南》\n盘石上，新画太丘翁。扶老一枝风满袖，凌霄千岁露垂松。不与世间同。\n\n作者：虞集",
        "《水龙吟》\n九秋白玉盘高，夜来冷射银河水。好风清露，碧梧高竹，骎骎凉气。女手香纤，一山黄菊，半青橙子。趁鹅儿新酒，篘云漉雪，一年好、君须记。\n我走天东万里。笑归来、山川良是。沙鸥远浦，野麋丰草，唯便适意。但愿当歌，月光常共，金樽摇曳。听穿云声里，惊人秀句，卷澄江醉。\n\n作者：蔡松年",
        "《水调歌头 · 闰八月望夕有作》\n空凉万家月，摇荡菊花期。飘飘六合清气，欲唤紫鸾骑。京洛花浮酒市，初把两螯风味，橙子半青时。莫话旧年梦，聊赋倦游诗。\n玉盘高，金靥小，笑相窥。市朝声利场里，谁肯略忘机。庾老南楼佳兴，陶令东篱高咏，千古赏音稀。手捻冷香碎，和月卷玻璃。\n\n作者：蔡松年",
        "《破阵子 · 野亭遣兴》\n老眼偏宜大字，白头好映乌纱。诗不求奇聊遣兴，酒但成醺也胜茶。出家元在家。\n野水傍边种竹，草亭直下栽花。拙妇善供无米粥，稚子能描枯树槎。无涯还有涯。\n\n作者：刘敏中",
        "《念奴娇》\n探梅时候，怯朝寒、倦说梅溪清浅。谁窃玄都春一握，烘暖小斋冰砚。何意芳妍，如今又与，前度刘郎面。武陵回首，断肠流水花片。\n信道造化能移，何须更问，世事云千变。犹胜当时深院里，满树芳菲细剪。宝鸭熏香，铜瓶浴水，休把重帘卷。风流故在，乞浆怕有人见。\n\n作者：刘敏中",
        "《苏幕遮 · 春情》\n绿秧平，烟树远，村燕声喧，凫雁归来晚。自倚阑干舒困眼。一架葡萄，青得池塘满。\n饮先愁，吟又懒。几许闲情，百计难消遣。客路不如归梦短。何况啼鹃，怎不教肠断。\n\n作者：赵文",
        "《阮郎归 · 其一梨花》\n冰肌玉骨淡裳衣。素云生翠枝。一生不晓谪仙诗。雪香应自知。\n微雨后，禁烟时。洗妆君莫迟。东风不解惜妍姿。吹成蝴蝶飞。\n\n作者：赵文",
        "《阮郎归 · 其二惜春用前韵》\n舞红一架欲生衣。残英辞旧枝。雨声自唱惜春词。行人应未知。\n新火后，薄罗时。君归何太迟。镜中失却少年姿。年随花共飞。\n\n作者：赵文",
        "《凤凰台上忆吹箫 · 转官球》\n白玉磋成，香罗捻就，为谁特地团团。羡司花神女，有此清闲。疑是弓靴蹴鞠，刚一踢、误挂花间。方信道，酴醾失色，玉蕊无颜。\n凭阑。几回淡月，怪天上冰轮，移下尘寰。奈堪同玉手，难插云鬟。人道转官球也，春去也，欲转何官。聊寄与、诗人案头，冰雪相看。\n\n作者：赵文",
        "《玉楼春》\n柳梢绿小梅如印。乍暖还寒犹未定。惜花长是为花愁，殢酒却嫌添酒病。\n蝇头蜗角都休竞。万古豪华同一尽。东君晓夜促归期，三十六番花递信。\n\n作者：刘因",
        "《太常引》\n青山憔悴锁寒云。站路上，最伤神。破帽鬓沾尘。更谁是、阳关故人。\n颓波世道，浮云交态，一日一番新。无地觅松筠。看青草、红芳斗春。\n\n作者：刘秉忠",
        "《点绛唇》\n寂寂珠帘，凤楼人去箫声住。断肠诗句。彩笔无题处。\n花褪残红，绿满西城树。蘅皋暮。客愁何许。梅子黄时雨。\n\n作者：刘秉忠",
        "《摊破浣溪沙》\n春草萋萋绿渐浓。梨花落尽晚来风。试问相逢何处好，小楼东。\n朱箔影移无限恨，玉箫声转曲将终。独倚阑干谁是伴，月明中。\n\n作者：赵雍",
        "《归朝欢》\n画角西风轰万鼓。犹忆元戎谈笑处。铁衣露重剑光寒，海波飞立鱼龙舞。匆匆留不住。万里玉关如掌路。空怅望，夕阳暮霭，人立渡傍渡。\n木落山空人掩户。得似旧时春色否。雁声叫彻楚天低，玉骢嘶入烟云去。无人凭说与。梅花泪老愁如雨。犹记得，颠崖如此，细向席前语。\n\n作者：滕宾",
        "《望海潮 · 发高丽作》\n云垂馀发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦云同夜惜卿卿。\r\n离觞草草同倾。记灵犀旧曲，晓枕馀酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。\n\n作者：赵可",
        "《折桂令》\n长江浩浩西来，水面云山，山上楼台。山水相辉，楼台相映，天地安排。\r\n诗句就云山动色，酒杯倾天地忘怀。醉眼睁开，遥望蓬莱：一半烟遮，一半云埋。\n\n作者：赵禹圭",
        "《望海潮 · 上兰州守》\n云雷天堑，金汤地险，名藩自古皋兰。营屯绣错，山形米聚，襟喉百二秦关。鏖战血犹殷。见阵云冷落，时有雕盘。静塞楼头，晓月依旧玉弓弯。\r\n看看定远西还。有元戎阃令，上将斋坛。区脱昼空，兠零夕举，甘泉又报平安。吹笛虎牙间。且宴陪珠履，歌按云鬟。招取英灵，毅魂长绕贺兰山。\n\n作者：邓千江",
        "《定风波》\n月一焚香望日斋。持些禁戒自消灾。甲子庚申逢七记，开怀。吏神暗察应时来。\n清静身心无病苦，颐真保命运三台。功行周圆何处去，咍咍。携云跨鹤去蓬莱。\n\n作者：刘处玄",
        "《定风波》\n癸户云封运卦爻。剔开灵穷虎龙交。卯上行来真见酉，昆高。金翁轮线钓琼鳌。\n道德清通明法海，万光澄现九天高。造化自然神运转，难包。古今达者列仙曹。\n\n作者：刘处玄",
        "《满路花》\n霜林飘赤叶，遍地涌黄金。宾鸿离塞北，足声音。渊明归去，独酌乐、清吟醁酊。真堪笑、重卧云山，忘尘世，伪难侵。顿然觉，应物无心。\n道妙自然深。壶中仙景，遇外休寻。四时花放，论古更明今。要到乘风去，三岛十洲，蓬莱虽有高岑。\n\n作者：刘处玄",
        "《乌夜啼》\n离恨远萦杨柳，梦魂长绕梨花。青衫记得章台月，归路玉鞭斜。\r\n翠镜啼痕印袖，红墙醉墨笼纱。相逢不尽平生事，春思入琵琶。\n\n作者：刘迎",
        "《苏幕遮》\n七返功，人难会。返本还元，七转收归兑。阳九但行阴六位。何虑三峰，雪里安然睡。\n在人修，须发志。烹炼依时，勿使心游外。澄净湛然无垢腻。神水频浇，别有甘甜味。\n\n作者：潜真子",
        "《天仙子》\n半额淡妆鸾影翠。约略玉人新病起。碧彝金雀暗香来，凭竹几。薰沉水。诗在静华春梦里。\n羞涩蜡痕无意味。尽纵绛英争妩媚。中州风韵到南枝，归颖计。纫兰佩。日暮对花愁欲醉。\n\n作者：卢挚",
        "《苏台竹枝词十首》\n门泊东吴万里船，乌啼月落水如烟。寒山寺里钟声早，渔火江风恼客眠。\n\n作者：薛兰英、蕙英",
        "《念奴娇 · 登石头城次东坡韵》\n石头城上，望天低吴楚，眼空无物。指点六朝形胜地，唯有青山如壁。蔽日旌旗，连云樯橹，白骨纷如雪。一江南北，消磨多少豪杰。\r\n寂寞避暑离宫，东风辇路，芳草年年发。落日无人松径里，鬼火高低明灭。歌舞尊前，繁华镜里，暗换青青发。伤心千古，秦淮一片明月。\n\n作者：萨都剌",
        "《满江红 · 金陵怀古》\n六代繁华，春去也、更无消息。空怅望、山川形胜，已非畴昔。王谢堂前双燕子，乌衣巷口曾相识。听夜深、寂寞打孤城，春潮急。\r\n思往事，愁如织。怀故国，空陈迹。但荒烟衰草，乱鸦斜日。玉树歌残秋露冷，胭脂井坏寒螀泣。到如今、惟有蒋山青，秦淮碧。\n\n作者：萨都剌",
        "《太常引 · 题朝宗亭督孟博早归》\n冷烟千顷酿寒威。晓霜重压征衣。休教六花飞。忆尚有、游人未归。\n江空岁晚，故园秋老，行色莫依违。特地与君期。趁南浦、莼鲈正肥。\n\n作者：薛昂夫",
        "《双调 · 水仙子 · 集句》\n几年无事傍江湖，醉倒黄公旧酒垆。人间纵有伤心处，也不到刘伶坟上土，醉乡中不辨贤愚。\r\n对风流人物，看江山画图，便醉倒何如！\n\n作者：薛昂夫",
        "《浪淘沙令》\n细雨折红榴。花满枝头。客边相对思悠悠。欲换金泥题帖子，无复风流。\r\n蓬鬓老堪羞。节去难留。一尊重午与谁酬。歌罢楚辞新月上，曲影如钩。\n\n作者：韩奕",
        "《一剪梅》\n东风吹醒老梅枝。南也芳菲，北也芳菲。月明半夜五更时，笛也争吹，角也争吹。\n青松涧底独离奇。寒也谁知，暖也谁知。老夫聊为一歔欷，梅也题诗，松也题诗。\n\n作者：谢应芳",
        "《一剪梅》\n一天和气盎春晖。桃也芳菲，李也芳菲。若教风打雨淋漓，红也尘泥，白也尘泥。\n花前把酒插花枝。歌也相宜，舞也相宜。鹤长凫短总休提，长也天知，短也天知。\n\n作者：谢应芳",
        "《一剪梅 · 三首寓意寄故人》\n昆冈火烈去年时，玉也灰飞。石也灰飞。鹤长凫短总休提。善有天知。恶有天知。\n今年快活保妻儿。歌也相宜。舞也相宜。挥金如土醉如泥。休负佳期。莫负佳期。\n\n作者：谢应芳",
        "《一剪梅 · 寿安玄卿》\n一色苍然两河翁。年也相同，月也相同。六年湖海共飘蓬，烟也溟蒙，雨也溟蒙。\n移家今住葑门东。朝也相从，暮也相从。何当归隐旧山中，桃也春风，李也春风。\n\n作者：谢应芳",
        "《南楼令》\n生死隔年期。刘伶老似痴。动教人、负锸相随。惊得青蚨飞去了，无酒饮，却攒眉。\n春暖典春衣。还堪醉似泥。趁清明、雨后游嬉。杨柳池塘桃杏坞，春水漫，夕阳迟。\n\n作者：谢应芳",
        "《忆王孙》\n神舟稳驾出沉流。明月辉辉命自周。两个先生暗点头。\n有来由。万劫轮回向此休。\n\n作者：谭处端",
        "《一剪梅》\n粗布宽衣下领袍。一襟潇洒，两袖飘飘。水云活计伴渔樵。过得今宵，莫问来朝。\n九节苍龙杖一条。仙经数卷，肩上横挑。腰间悬个小丹瓢。行也逍遥，坐也逍遥。\n\n作者：无名氏",
        "《玉胡蝶》\n为甚夜来添病，强临宝鉴，憔悴娇慵。一任钗横鬓乱，永日薰风。恼脂消、榴花径里，羞玉减、蝶粉丛中。思悠悠，垂帘独坐，倚遍熏笼。\r\n朦胧。玉人不见，罗裁囊寄，锦写笺封。约在春归，夏来依旧各西东。粉墙花、影来疑是，罗帐雨、梦断成空。最难忘，屏边瞥见，野外相逢。\n\n作者：无名氏",
        "《贺圣朝》\n野僧归后，渔舟才缆，绿桧生烟。对寒灯、潇洒枕书眠。听石漱流泉。\n丹炉火灭，琴房人静，风自调弦。待孤峰顶上月明时，正一梦游仙。\n\n作者：无名氏",
        "《贺圣朝》\n草堂初寐，青衣扃户，丹项归巢。抱瑶琴高枕，梦游仙岛，待闲访三茅。\r\n中宵睡觉，声如鸣佩，竹被风敲。隔疏林斜望，断云飞去，正月上松梢。\n\n作者：无名氏",
        "《探春令》\n草堂三鼓梦游仙，到蓬壶阆苑。正白云满地无人扫，信幽圃，香风旋。\n群真朝列黄金殿。醉流霞璚宴。顿觉来一片清凉意，似明月，山头见。\n\n作者：无名氏",
        "《杨柳枝》\n万里长江一带开，岸边杨柳几千栽。锦帆未落西风起，惆怅龙舟去不回。\n\n作者：无名氏",
        "《贺圣朝》\n白露点，晓星明灭，秋风落叶。故址颓垣，冷烟衰草，前朝宫阙。\r\n长安道上行客，依旧利深名切。改变容颜，消磨今古，陇头残月。\n\n作者：无名氏",
        "《菩萨蛮》\n枕前发尽千般愿，要休且待青山烂。水面上秤砣浮，直待黄河彻底枯。\r\n白日参辰现，北斗回南面。休即未能休，且待三更见日头。\n\n作者：无名氏",
        "《巫山一段云》\n雨霁巫山上，云轻映碧天。远风吹散又相连，十二晚峰前。\r\n暗湿啼猿树，高笼过客船。朝朝暮暮楚江边，几度降神仙。\n\n作者：毛文锡",
        "《更漏子》\n春夜阑，春恨切，花外子规啼月。人不见，梦难凭，红纱一点灯。\r\n偏怨别，是芳节，庭下丁香千结。宵雾散，晓霞晖，梁间双燕飞。\n\n作者：毛文锡",
        "《应天长》\n平江波暖鸳鸯语，两两钓船归极浦。芦洲一夜风和雨，飞起浅沙翘雪鹭。\r\n渔灯明远渚，兰棹今宵何处。罗袂从风轻举，愁杀采莲女。\n\n作者：毛文锡",
        "《酒泉子》\n闲卧绣帏，慵想万般情宠。锦檀偏，翘股重，翠云欹。\r\n暮天屏上春山碧，映香烟雾隔。蕙兰心，魂梦役，敛蛾眉。\n\n作者：毛熙震",
        "《菩萨蛮 · 梨花满院飘香雪》\n梨花满院飘香雪，高楼夜静风筝咽。斜月照帘帷，忆君和梦稀。\r\n小窗灯影背，燕语惊愁态。屏掩断香飞，行云山外归。\n\n作者：毛熙震",
        "《酒泉子》\n枕转簟凉，清晓远钟残梦。月光斜，帘影动，旧炉香。\r\n梦中说尽相思事，纤手匀双泪。去年书，今日意，断人肠。\n\n作者：牛希济",
        "《女冠子》\n星冠霞帔，住在蕊珠宫里。佩丁当，明翠摇蝉翼，纤圭理宿妆。\r\n醮坛春草绿，药院杏花香。青鸟传心事，寄刘郎。\n\n作者：牛峤",
        "《酒泉子》\n记得去年，烟暖杏园花正发，雪飘香。江草绿，柳丝长。\r\n钿车纤手卷帘望，眉学春山样。凤钗低袅翠鬟上，落梅妆。\n\n作者：牛峤",
        "《菩萨蛮 · 风帘燕舞莺啼柳》\n风帘燕舞莺啼柳，妆台约鬓低纤手。钗重髻盘珊，一枝红牡丹。\r\n门前行乐客，白马嘶春色。故故坠金鞭，回头应眼穿。\n\n作者：牛峤",
        "《菩萨蛮》\n玉炉冰簟鸳鸯锦，粉融香汗流山枕。帘外辘轳声，敛眉含笑惊。\r\n柳阴烟漠漠，低鬓蝉钗落。须作一生拚，尽君今日欢。\n\n作者：牛峤",
        "《更漏子》\n春夜阑，更漏促，金烬暗挑残烛。惊梦断，锦屏深，两乡明月心。\r\n闺草碧，望归客，还是不知消息。孤负我，悔怜君，告天天不闻。\n\n作者：牛峤",
        "《杂曲歌辞 · 杨柳枝》\n解冻风来末上青，解垂罗袖拜卿卿。无端袅娜临官路，舞送行人过一生。\n\n作者：牛峤",
        "《杂曲歌辞 · 杨柳枝》\n吴王宫里色偏深，一簇纤条万缕金。不愤钱塘苏小小，引郎枝下结同心。\n\n作者：牛峤",
        "《杂曲歌辞 · 杨柳枝》\n桥北桥南千万条，恨伊张绪不相饶。金羁白马临风望，认得羊家静婉腰。\n\n作者：牛峤",
        "《杂曲歌辞 · 杨柳枝》\n狂雪随风扑马飞，惹烟无力被风欹。莫交移入灵和殿，宫女三千又妒伊。\n\n作者：牛峤",
        "《杂曲歌辞 · 杨柳枝》\n袅翠笼烟拂暖波，舞裙新染曲尘罗。章华台畔隋堤上，倚得春风尔许多。\n\n作者：牛峤",
        "《杨柳枝 · 寿杯词十八首》\n桃源仙子不须夸，闻道惟栽一片花。何似浣纱溪畔住，绿阴相间两三家。\n\n作者：司空图",
        "《酒泉子》\n买得杏花，十载归来方始坼。假山西畔药阑东，满枝红。\r\n旋开旋落旋成空，白发多情人更惜。黄昏把酒祝东风，且从容。\n\n作者：司空图",
        "《宴桃源》\n前度小花静院，不比寻常时见。见了又还休，愁却等闲分散。\r\n肠断，肠断，记取钗横鬓乱。\n\n作者：白居易",
        "《宴桃源》\n落月西窗惊起，好个匆匆些子。鬒鬓亸轻松，凝了一双秋水。\r\n告你，告你，休向人间整理。\n\n作者：白居易",
        "《宴桃源》\n频日雅欢幽会，打得来来越㬠。说着暂分飞，蹙损一双眉黛。\r\n无奈，无奈，两个心儿总待。\n\n作者：白居易",
        "《杂曲歌辞 · 杨柳枝》\n一树春风千万枝，嫩于金色软于丝。永丰西角荒园里，尽日无人属阿谁。\n\n作者：白居易",
        "《诏取永丰柳植禁苑感赋》\n 一树衰残委泥土，双枝荣耀植天庭。\r\n定知玄象今春后，柳宿光中添两星。\r\n\n\n作者：白居易",
        "《巫山一段云》\n缥缈云间质，盈盈波上身。袖罗斜举动埃尘，明艳不胜春。\r\n翠鬓晚妆烟重，寂寂阳台一梦。冰眸莲脸见长新，巫峡更何人。\n\n作者：李晔",
        "《南乡子 · 乘彩舫》\n乘彩舫，过莲塘，棹歌惊起睡鸳鸯。游女带香偎伴笑，争窈窕，竞折团荷遮晚照。\n\n作者：李珣",
        "《南乡子》\n相见处，晚晴天，刺桐花下越台前。暗里回眸深属意，遗双翠，骑象背人先过水。\n\n作者：李珣",
        "《南乡子》\n山果熟，水花香，家家风景有池塘。木兰舟上珠帘卷，歌声远，椰子酒倾鹦鹉盏。\n\n作者：李珣",
        "《女冠子》\n星高月午，丹桂青松深处，醮坛开。金磬敲清露，珠幢立翠苔。\r\n步虚声缥缈，想像思徘徊。晓天归去路，指蓬莱。\n\n作者：李珣",
        "《女冠子》\n春山夜静，愁闻洞天疏磬，玉堂虚。细雾垂珠佩，轻烟曳翠裾。\r\n对花情脉脉，望月步徐徐。刘阮今何处，绝来书。\n\n作者：李珣",
        "《酒泉子》\n寂寞青楼，风触绣帘珠碎撼。月朦胧，花暗澹，锁春愁。\r\n寻思往事依稀梦，泪脸露桃红色重。鬓欹蝉，钗坠凤，思悠悠。\n\n作者：李珣",
        "《酒泉子》\n雨渍花零，红散香凋池两岸。别情遥，春歌断，掩银屏。\r\n孤帆早晚离三楚，闲理钿筝愁几许。曲中情，弦上语，不堪听。\n\n作者：李珣",
        "《巫山一段云》\n有客经巫峡，停桡向水湄。楚王曾此梦瑶姬，一梦杳无期。\r\n尘暗珠帘卷，香销翠幄垂。西风回首不胜悲，暮雨洒空祠。\n\n作者：李珣",
        "《巫山一段云 · 古庙依青嶂》\n古庙依青嶂，行宫枕碧流。水声山色锁妆楼，往事思悠悠。\r\n云雨朝还暮，烟花春复秋。啼猿何必近孤舟，行客自多愁。\n\n作者：李珣",
        "《渔歌子》\n楚山青，湘水渌，春风澹荡看不足。草芊芊，花簇簇，渔艇棹歌相续。\r\n信浮沉，无管束，钓回乘月归湾曲。酒盈尊，云满屋，不见人间荣辱。\n\n作者：李珣",
        "《渔歌子 · 荻花秋》\n荻花秋，潇湘夜，橘洲佳景如屏画。碧烟中，明月下，小艇垂纶初罢。\r\n水为乡，蓬作舍，鱼羹稻饭常餐也。酒盈杯，书满架，名利不将心挂。\n\n作者：李珣",
        "《渔歌子》\n柳垂丝，花满树，莺啼楚岸春天暮。棹轻舟，出深浦，缓唱渔郎归去。\n罢垂纶，还酌醑，孤村遥指云遮处。下长汀，临深渡，惊起一行沙鹭。\n\n作者：李珣",
        "《河传》\n去去，何处。迢迢巴楚，山水相连。朝云暮雨，依旧十二峰前，猿声到客船。\r\n愁肠岂异丁香结，因离别，故国音书绝。想佳人花下，对明月春风，恨应同。\n\n作者：李珣",
        "《浣溪沙 · 转烛飘蓬一梦归》\n转烛飘蓬一梦归，欲寻陈迹怅人非，天教心愿与身违。\r\n待月池台空逝水，荫花楼阁漫斜晖，登临不惜更沾衣。\n\n作者：李煜",
        "《采桑子 · 秋怨》\n辘轳金井梧桐晚，几树惊秋，昼雨如愁，百尺虾须上玉钩。\r\n琼窗春断双蛾皱，回首边头，欲寄鳞游，九曲寒波不溯流。\n\n作者：李煜",
        "《采桑子》\n亭前春逐红英尽，舞态徘徊，细雨霏微，不放双眉时暂开。\r\n绿窗冷静芳音断，香印成灰，可奈情怀，欲睡朦胧入梦来。\n\n作者：李煜",
        "《菩萨蛮》\n铜簧韵脆锵寒竹，新声慢奏移纤玉。眼色暗相钩，秋波横欲流。\r\n雨云深绣户，来便谐衷素。宴罢又成空，梦迷春睡中。\n\n作者：李煜",
        "《喜迁莺 · 晓月坠》\n晓月坠，宿云微，无语枕频欹。梦回芳草思依依，天远雁声稀。\r\n啼莺散，馀花乱，寂寞画堂深院。片红休扫尽从伊，留待舞人归。\n\n作者：李煜",
        "《阮郎归 · 呈郑王十二弟》\n东风吹水日衔山，春来长是闲。落花狼藉酒阑珊，笙歌醉梦间。\r\n春睡觉，晚妆残，无人整翠鬟。留连光景惜朱颜，黄昏独倚阑。\n\n作者：李煜",
        "《乌夜啼 · 昨夜风兼雨》\n昨夜风兼雨，帘帏飒飒秋声。烛残漏滴频欹枕，起坐不能平。\r\n世事漫随流水，算来一梦浮生。醉乡路稳宜频到，此外不堪行。\n\n作者：李煜",
        "《渔父词一十八首炼质》\n运本还元于此寻，周流金鼎虎龙吟。身不老，俗难侵，貌返童颜骨变金。\n\n作者：吕岩",
        "《渔父词一十八首方契理》\n举世人生何所依，不求自己更求谁。绝嗜欲，断贪痴，莫把神明暗里欺。\n\n作者：吕岩",
        "《渔父词一十八首 · 自无忧》\n学道初从此处修，断除贪爱别娇柔。长守静，处深幽，服气餐霞饱即休。\n\n作者：吕岩",
        "《天仙子》\n柳色披衫金缕凤，纤手轻拈红豆弄。翠蛾双敛正含情，桃花洞，瑶台梦，一片春愁谁与共。\n\n作者：和凝",
        "《江城子》\n初夜含娇入洞房，理残妆，柳眉长。翡翠屏中，亲爇玉炉香。\r\n整顿金钿呼小玉，排红烛，待潘郎。\n\n作者：和凝",
        "《江城子》\n竹里风生月上门，理秦筝，对云屏。轻拨朱弦，恐乱马嘶声。\r\n含恨含娇独自语，今夜约，太迟生。\n\n作者：和凝",
        "《江城子》\n迎得郎来入绣闱，语相思，连理枝。鬓乱钗垂，梳堕印山眉。\r\n娅姹含情娇不语，纤玉手，抚郎衣。\n\n作者：和凝",
        "《河满子》\n正是破瓜年纪，含情惯得人饶。桃李精神鹦鹉舌，可堪虚度良宵。\r\n却爱蓝罗裙子，羡他长束纤腰。\n\n作者：和凝",
        "《喜迁莺》\n晓月坠，宿云披，银烛锦屏帷。建章钟动玉绳低，宫漏出花迟。\r\n春态浅，来双燕，红日渐长一线。严妆欲罢转黄鹂，飞上万年枝。\n\n作者：和凝",
        "《杨柳枝》\n烂漫春归水国时，吴王宫殿柳丝垂。黄莺长叫空闺畔，西子无因更得知。\n\n作者：皇甫松",
        "《梦江南》\n兰烬落，屏上暗红蕉。闲梦江南梅熟日，夜船吹笛雨潇潇，人语驿边桥。\n\n作者：皇甫松",
        "《忆江南》\n楼上寝，残月下帘旌。梦见秣陵惆怅事，桃花柳絮满江城，双髻坐吹笙。\n\n作者：皇甫松",
        "《天仙子》\n晴野鹭鸶飞一只，水荭花发秋江碧。刘郎此日别天仙，登绮席，泪珠滴，十二晚峰青历历。\n\n作者：皇甫松",
        "《天仙子》\n金似衣裳玉似身，眼如秋水鬓如云。霞裙月帔一群群。\r\n来洞口，望烟分，刘阮不归春日曛。\n\n作者：韦庄",
        "《酒泉子》\n月落星沉，楼上美人春睡。绿云倾，金枕腻，画屏深。\r\n子规啼破相思梦，曙色东方才动。柳烟轻，花露重，思难任。\n\n作者：韦庄",
        "《浣溪沙》\n清晓妆成寒食天，柳毬斜袅间花钿，卷帘直出画堂前。\r\n指点牡丹初绽朵，日高犹自凭朱阑，含颦不语恨春残。\n\n作者：韦庄",
        "《浣溪沙》\n夜夜相思更漏残，伤心明月凭阑干，想君思我锦衾寒。\r\n咫尺画堂深似海，忆来惟把旧书看，几时携手入长安。\n\n作者：韦庄",
        "《更漏子》\n钟鼓寒，楼阁暝，月照古桐金井。深院闭，小庭空，落花香露红。\r\n烟柳重，春雾薄，灯背水窗高阁。闲倚户，暗沾衣，待郎郎不归。\n\n作者：韦庄",
        "《谒金门》\n春漏促，金烬暗挑残烛。一夜帘前风撼竹，梦魂相断续。\r\n有个娇饶如玉，夜夜绣屏孤宿。闲抱琵琶寻旧曲，远山眉黛绿。\n\n作者：韦庄",
        "《谒金门》\n空相忆，无计得传消息。天上嫦娥人不识，寄书何处觅。\r\n新睡觉来无力，不忍把君书迹。满院落花春寂寂，断肠芳草碧。\n\n作者：韦庄",
        "《清平乐》\n莺啼残月，绣阁香灯灭。门外马嘶郎欲别，正是落花时节。\r\n妆成不画蛾眉，含愁独倚金扉。去路香尘莫扫，扫即郎去归迟。\n\n作者：韦庄",
        "《喜迁莺》\n人汹汹，鼓𪔜𪔜，襟袖五更风。大罗天上月朦胧，骑马上虚空。\r\n香满衣，云满路，鸾凤绕身飞舞。霓旌绛节一群群，引见玉华君。\n\n作者：韦庄",
        "《喜迁莺》\n街鼓动，禁城开，天上探人回。凤衔金榜出云来，平地一声雷。\r\n莺已迁，龙已化，一夜满城车马。家家楼上簇神仙，争看鹤冲天。\n\n作者：韦庄",
        "《应天长》\n绿槐阴里黄莺语，深院无人春昼午。画帘垂，金凤舞，寂寞绣屏香一炷。\r\n碧天云，无定处。空有梦魂来去，夜夜绿窗风雨，断肠君信否。\n\n作者：韦庄",
        "《应天长》\n别来半岁音书绝，一寸离肠千万结。难相见，易相别，又是玉楼花似雪。\r\n暗相思，无处说。惆怅夜来烟月，想得此时情切，泪沾红袖黦。\n\n作者：韦庄",
        "《河传》\n何处，烟雨。隋堤春暮，柳色葱茏。画桡金缕，翠旗高飐香风，水光融。\r\n青娥殿脚春妆媚，轻云里，绰约司花妓。江都宫阙，清淮月映迷楼，古今愁。\n\n作者：韦庄",
        "《河传》\n秋光满目，风清露白，莲红水绿。何处梦回，弄珠拾翠盈盈。倚阑桡，眉黛蹙。\r\n采莲调稳声相续，吴儿伴侣，倚棹吴江曲。惊起暮天，几双交颈鸳鸯，入芦花深处宿。\n\n作者：徐昌图",
        "《浣溪沙 · 蓼岸风多橘柚香》\n蓼岸风多橘柚香，江边一望楚天长，片帆烟际闪孤光。\r\n目送征鸿飞杳杳，思随流水去茫茫，兰红波碧忆潇湘。\n\n作者：孙光宪",
        "《河传》\n太平天子，等闲游戏，疏河千里。柳如丝，偎倚，绿波春水，长淮风不起。\r\n如花殿脚三千女，争云雨，何处留人住？锦帆风，烟际红，烧空，魂迷大业中。\n\n作者：孙光宪",
        "《河传》\n柳拖金缕，着烟笼雾，蒙蒙落絮。凤皇舟上楚女，妙舞，雷喧波上鼓。\r\n龙争虎战分中土，人无主，桃叶江南渡。襞花笺，艳思牵，成篇，宫娥相与传。\n\n作者：孙光宪",
        "《河传》\n花落，烟薄，谢家池阁，寂寞春深。翠蛾轻敛意沉吟，沾襟，无人知此心。\r\n玉炉香断霜灰冷，帘铺影，梁燕归红杏。晚来天，空悄然，孤眠，枕檀云髻偏。\n\n作者：孙光宪",
        "《河传》\n风飐，波敛，团荷闪闪，珠倾露点。木兰舟上，何处吴娃越艳，藕花红照脸。\r\n大堤狂杀襄阳客，烟波隔，渺渺湖光白。身已归，心不归，斜晖，远汀鸂鶒飞。\n\n作者：孙光宪",
        "《生查子 · 窗雨阻佳期》\n密雨阻佳期，尽日凝然坐。帘外正淋漓，不觉愁如锁。\r\n梦难裁，心欲破，泪逐檐声坠。想得玉人情，也合思量我。\n\n作者：孙光宪",
        "《酒泉子 · 空碛无边》\n空碛无边，万里阳关道路。马萧萧，人去去，陇云愁。\r\n香貂旧制戎衣窄，胡霜千里白。绮罗心，魂梦隔，上高楼。\n\n作者：孙光宪",
        "《更漏子》\n听寒更，闻远雁，半夜萧娘深院。扃绣户，下珠帘，满庭喷玉蟾。\r\n人语静，香闺冷，红幕半垂清影。云雨态，蕙兰心，此情江海深。\n\n作者：孙光宪",
        "《更漏子》\n对秋深，离恨苦，数夜满庭风雨。凝想坐，敛愁眉，孤心似有违。\r\n红窗静，画帘垂，魂消地角天涯。和泪听，断肠窥，漏移灯暗时。\n\n作者：孙光宪",
        "《女冠子》\n蕙风芝露，坛际残香轻度，蕊珠宫。苔点分圆碧，桃花践破红。\r\n品流巫峡外，名籍紫微中。真侣墉城会，梦魂通。\n\n作者：孙光宪",
        "《女冠子》\n淡花瘦玉，依约神仙妆束，佩琼文。瑞露通宵贮，幽香尽日焚。\r\n碧纱笼绛节，黄藕冠浓云。勿以吹箫伴，不同群。\n\n作者：孙光宪",
        "《风流子》\n茅舍槿篱溪曲，鸡犬自南自北。菰叶长，水荭开，门外春波涨渌。\r\n听织，声促，轧轧鸣梭穿屋。\n\n作者：孙光宪",
        "《风流子》\n金络玉衔嘶马，系向绿杨阴下。朱户掩，绣帘垂，曲院水流花谢。\r\n欢罢，归也，犹在九衢深夜。\n\n作者：孙光宪",
        "《玉胡蝶》\n春欲尽，景仍长，满园花正黄。粉翅两悠扬，翩翩过短墙。\r\n鲜飙暖，牵游伴，飞去立残芳。无语对萧娘，舞衫沈麝香。\n\n作者：孙光宪",
        "《和答弟志和渔父歌》\n乐是风波钓是闲，草堂松径已胜攀。太湖水，洞庭山，狂风浪起且须还。\n\n作者：张松龄",
        "《女冠子》\n露花烟草，寂寞五云三岛。正春深，貌减潜销玉，香残尚惹襟。\r\n竹疏虚槛静，松密醮坛阴。何事刘郎去，信沉沉。\n\n作者：张泌",
        "《河传》\n渺莽云水，惆怅暮帆。去程迢递，夕阳芳草。千里万里，雁声无限起。\r\n梦魂悄断烟波里，心如醉。相见何处是，锦屏香冷无睡，被头多少泪。\n\n作者：张泌",
        "《南歌子》\n柳色遮楼暗，桐花落砌香。画堂开处远风凉，高卷水精帘额，衬斜阳。\n\n作者：张泌",
        "《南歌子》\n岸柳拖烟绿，庭花照日红。数声蜀魄入帘栊，惊断碧窗残梦，画屏空。\n\n作者：张泌",
        "《江城子 · 浣花溪上见卿卿》\n浣花溪上见卿卿，脸波明，黛眉轻。绿云高绾，金簇小蜻蜓。好是问他来得么？和笑道，莫多情。\n\n作者：张泌",
        "《渔父》\n青草湖中月正圆，巴陵渔父棹歌连。钓车子，橛头船，乐在风波不用仙。\n\n作者：张志和",
        "《女冠子》\n凤楼琪树，惆怅刘郎一去，正春深。洞里愁空结，人间信莫寻。\r\n竹疏斋殿迥，松密醮坛阴。倚云低首望，可知心。\n\n作者：鹿虔扆",
        "《杨柳枝》\n馆娃宫外邺城西，远映征帆近拂堤。系得王孙归意切，不关芳草绿萋萋。\n\n作者：温庭筠",
        "《杨柳枝》\n御柳如丝映九重，凤皇窗柱绣芙蓉。景阳楼畔千条露，一面新妆待晓钟。\n\n作者：温庭筠",
        "《南歌子》\n手里金鹦鹉，胸前绣凤凰。偷眼暗形相。不如从嫁与，作鸳鸯。\n\n作者：温庭筠",
        "《南歌子》\n似带如丝柳，团酥握雪花。帘卷玉钩斜。九衢尘欲暮，逐香车。\n\n作者：温庭筠",
        "《南歌子》\n倭堕低梳髻，连娟细扫眉。终日两相思。为君憔悴尽，百花时。\n\n作者：温庭筠",
        "《南歌子》\n懒拂鸳鸯枕，休缝翡翠裙。罗帐罢炉熏。近来心更切，为思君。\n\n作者：温庭筠",
        "《酒泉子》\n花映柳条，闲向绿萍池上。凭栏干，窥细浪，雨萧萧。\r\n近来音信两疏索，洞房空寂寞。掩银屏，垂翠箔，度春宵。\n\n作者：温庭筠",
        "《酒泉子》\n日映纱窗，金鸭小屏山碧。故乡春，烟霭隔，背兰釭。\r\n宿妆惆怅倚高阁，千里云影薄。草初齐，花又落，燕双飞。\n\n作者：温庭筠",
        "《酒泉子》\n楚女不归，楼枕小河春水。月孤明，风又起，杏花稀。\r\n玉钗斜篸云鬟重，裙上金缕凤。八行书，千里梦，雁南飞。\n\n作者：温庭筠",
        "《酒泉子》\n罗带惹香，犹系别时红豆。泪痕新，金缕旧，断离肠。\r\n一双娇燕语雕梁，还是去年时节。绿杨浓，芳草歇，柳花狂。\n\n作者：温庭筠",
        "《玉蝴蝶》\n秋风凄切伤离，行客未归时。塞外草先衰，江南雁到迟。\r\n芙蓉凋嫩脸，杨柳堕新眉。摇落使人悲，断肠谁得知。\n\n作者：温庭筠",
        "《女冠子》\n含娇含笑，宿翠残红窈窕，鬓如蝉。寒玉簪秋水，轻纱卷碧烟。\r\n雪胸鸾镜里，琪树凤楼前。寄语青娥伴，早求仙。\n\n作者：温庭筠",
        "《更漏子》\n星斗稀，钟鼓歇，帘外晓莺残月。兰露重，柳风斜，满庭堆落花。\r\n虚阁上，倚阑望，还似去年惆怅。春欲暮，思无穷，旧欢如梦中。\n\n作者：温庭筠",
        "《更漏子》\n金雀钗，红粉面，花里暂时相见。知我意，感君怜，此情须问天。\r\n香作穗，蜡成泪，还似两人心意。山枕腻，锦衾寒，觉来更漏残。\n\n作者：温庭筠",
        "《更漏子》\n相见稀，相忆久，眉浅淡烟如柳。垂翠幕，结同心，待郎熏绣衾。\r\n城上月，白如雪，蝉鬓美人愁绝。宫树暗，鹊桥横，玉签初报明。\n\n作者：温庭筠",
        "《河传》\n江畔，相唤。晓妆鲜，仙景个女采莲。请君莫向那岸边，少年，好花新满船。\r\n红袖摇曳逐风软，垂玉腕，肠向柳丝断。浦南归，浦北归，莫知，晚来人已稀。\n\n作者：温庭筠",
        "《河传》\n湖上，闲望。雨萧萧，烟浦花桥路遥。谢娘翠蛾愁不销，终朝，梦魂迷晚潮。\r\n荡子天涯归棹远，春已晚，莺语空肠断。若耶溪，溪水西，柳堤，不闻郎马嘶。\n\n作者：温庭筠",
        "《相见欢》\n晓窗梦到昭华，向琼家。欹枕残妆一朵，卧枝花。\n情极处，却无语，玉钗斜。翠阁银屏回首，已天涯。\n\n作者：冯延巳",
        "《采桑子》\n小堂深静无人到，满院春风，惆怅墙东，一树樱桃带雨红。\n愁心似醉兼如病，欲语还慵，日暮疏钟，双燕归栖画阁中。\n\n作者：冯延巳",
        "《采桑子》\n花前失却游春侣，极目寻芳，满眼悲凉，纵有笙歌亦断肠。\r\n林间戏蝶帘间燕，各自双双，忍更思量，绿树青苔半夕阳。\n\n作者：冯延巳",
        "《谒金门 · 其三》\n杨柳陌，宝马嘶空无迹。新著荷衣人未识，年年江海客。\n梦觉巫山春色，醉眼飞花狼藉。起舞不辞无气力，爱君吹玉笛。\n\n作者：冯延巳",
        "《清平乐》\n雨晴烟晚，绿水新池满。双燕飞来垂柳院，小阁画帘高卷。\r\n黄昏独倚朱阑，西南新月眉弯。砌下落花风起，罗衣特地春寒。\n\n作者：冯延巳",
        "《贺圣朝》\n金丝帐暖牙床稳，怀香方寸。轻颦轻笑，汗珠微透，柳沾花润。\n云鬟斜坠，春应未已，不胜娇困。半欹犀枕，乱缠珠被，转羞人问。\n\n作者：冯延巳",
        "《应天长》\n兰房一宿还归去，底死谩生留不住。枕前语，记得否，说尽从来两心素。\n同心牢记取，切莫等闲相许。后会不知何处，双栖人莫妒。\n\n作者：冯延巳",
        "《巫山一段云》\n绛阙登真子，飘飘御彩鸾。碧虚风雨佩光寒，敛袂下云端。\r\n月帐朝霞薄，星冠玉蕊攒。远游蓬岛降人间，特地拜龙颜。\n\n作者：欧阳炯",
        "《巫山一段云》\n春去秋来也，愁心似醉醺。去时邀约早回轮，及去又何曾。\r\n歌扇花光黦，衣珠滴泪新。恨身翻不作车尘，万里得随君。\n\n作者：欧阳炯",
        "《春光好》\n天初暖，日初长，好春光。万汇此时皆得意，竞芬芳。\r\n笋迸苔钱嫩绿，花偎雪坞浓香。谁把金丝裁剪却，挂斜阳。\n\n作者：欧阳炯",
        "《春光好》\n花滴露，柳摇烟，艳阳天。雨霁山樱红欲烂，谷莺迁。\r\n饮处交飞玉斝，游时倒把金鞭。风飐九衢榆叶动，簇青钱。\n\n作者：欧阳炯",
        "《春光好》\n胸铺雪，脸分莲，理繁弦。纤指飞翻金凤语，转婵娟。\r\n嘈囋如敲玉佩，清泠似滴香泉。曲罢问郎名个甚，想夫怜。\n\n作者：欧阳炯",
        "《春光好》\n碛香散，渚冰融，暖空蒙。飞絮悠扬遍虚空，惹轻风。\r\n柳眼烟来点绿，花心日与妆红。黄雀锦鸾相对舞，近帘栊。\n\n作者：欧阳炯",
        "《春光好》\n芳丛绣，绿筵张，两心狂。空遣横波传意绪，对笙簧。\r\n虽似安仁掷果，未闻韩寿分香。流水桃花情不已，待刘郎。\n\n作者：欧阳炯",
        "《春光好》\n垂绣幔，掩云屏，思盈盈。双枕珊瑚无限情，翠钗横。\r\n几见纤纤动处，时闻款款娇声。却出锦屏妆面了，理秦筝。\n\n作者：欧阳炯",
        "《春光好》\n金辔响，玉鞭长，映垂杨。堤上采花筵上醉，满衣香。\r\n无处不携弦管，直应占断春光。年少王孙何处好，竞寻芳。\n\n作者：欧阳炯",
        "《女冠子》\n薄妆桃脸，满面纵横花靥，艳情多。绶带盘金缕，轻裙透碧罗。\r\n含羞眉乍敛，微语笑相和。不会频偷眼，意如何。\n\n作者：欧阳炯",
        "《更漏子》\n三十六宫秋夜永，露华点滴高梧。丁丁玉漏咽铜壶，明月上金铺。\r\n红线毯，博山炉，香风暗触流苏。羊车一去长青芜，镜尘鸾彩孤。\n\n作者：欧阳炯",
        "《定风波》\n暖日闲窗映碧纱，小池春水浸晴霞。数树海棠红欲尽，争忍，玉闺深掩过年华。\n独凭绣床方寸乱，肠断，泪珠穿破脸边花。邻舍女郎相借问，音信，教人羞道未还家。\n\n作者：欧阳炯",
        "《南乡子》\n岸远沙平，日斜归路晚霞明。孔雀自怜金翠尾，临水，认得行人惊不起。\n\n作者：欧阳炯",
        "《南乡子》\n路入南中，桄榔叶暗蓼花红。两岸人家微雨后，收红豆，树底纤纤抬素手。\n\n作者：欧阳炯",
        "《江城子》\n晚日金陵岸草平，落霞明，水无情。六代繁华，暗逐逝波声。\r\n空有姑苏台上月，如西子镜，照江城。\n\n作者：欧阳炯",
        "《潇湘神 · 斑竹枝》\n斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。\n\n作者：刘禹锡",
        "《浪淘沙 · 九曲黄河万里沙》\n九曲黄河万里沙，浪淘风簸自天涯。如今直上银河去，同到牵牛织女家。\n\n作者：刘禹锡",
        "《杨柳枝》\n春江一曲柳千条，二十年前旧板桥。曾与美人桥上别，恨无消息到今朝。\n\n作者：刘禹锡",
        "《忆江南二首》\n【其一】\r\n春去也，多谢洛城人。弱柳从风疑举袂，丛兰裛露似沾巾。独坐亦含颦。\r\n【其二】\r\n春去也，共惜艳阳年。犹有桃花流水上，无辞竹叶醉尊前。惟待见青天。\n\n作者：刘禹锡",
        "《竹枝词（其二）》\n楚水巴山江雨多，巴人能唱本乡歌。\r\n今朝北客思归去，回入纥那披绿罗。\n\n作者：刘禹锡",
        "《杂曲歌辞 · 杨柳枝 · 其一》\n塞北梅花羌笛吹，淮南桂树小山词。请君莫奏前朝曲，听唱新翻杨柳枝。\n\n作者：刘禹锡",
        "《杨柳枝词九首》\n塞北梅花羌笛吹，淮南桂树小山词。\r\n请君莫奏前朝曲，听唱新翻杨柳枝。\r\n南陌东城春早时，相逢何处不依依？\r\n桃红李白皆夸好，须得垂杨相发挥。\r\n凤阙轻遮翡翠帏，龙池遥望曲尘丝。\r\n御沟春水相晖映，狂杀长安少年儿。\r\n金谷园中莺乱飞，铜驼陌上好风吹。\r\n城东桃李须臾尽，争似垂杨无限时？\r\n花萼楼前初种时，美人楼上斗腰支。\r\n如今抛掷长街里，露叶如啼欲恨谁？\r\n炀帝行宫汴水滨，数株残柳不胜春。\r\n晚来风起花如雪，飞入宫墙不见人。\r\n御陌青门拂地垂，千条金缕万条丝。\r\n如今绾作同心结，将赠行人知不知？\r\n城外春风吹酒旗，行人挥袂日西时。\r\n长安陌上无穷树，唯有垂杨绾别离。\r\n轻盈袅娜占年华，舞榭妆楼处处遮。\r\n春尽絮飞留不得，随风好去落谁家？\n\n作者：刘禹锡",
        "《杂曲歌辞 · 杨柳枝》\n扬子江头烟景迷，隋家宫树拂金堤。嵯峨犹有当时色，半蘸波中水鸟栖。\n\n作者：刘禹锡",
        "《杨柳枝》\n青鸟泉边草木春，黄云塞上是征人。归来若得长条赠，不惮风霜与苦辛。\n\n作者：卢肇",
        "《虞美人 · 粉融红腻莲房绽》\n粉融红腻莲房绽，脸动双波慢。小鱼衔玉鬓钗横，石榴裙染象纱轻，转娉婷。\r\n偷期锦浪荷深处，一梦云兼雨。臂留檀印齿痕香，深秋不寐漏初长，尽思量。\n\n作者：阎选",
        "《虞美人 · 楚腰蛴领团香玉》\n楚腰蛴领团香玉，鬓叠深深绿。月蛾星眼笑微颦，柳妖桃艳不胜春，晚妆匀。\r\n水纹簟映青纱帐，雾罩秋波上。一枝娇卧醉芙蓉，良宵不得与君同，恨忡忡。\n\n作者：阎选",
        "《临江仙 · 雨停荷芰逗浓香》\n雨停荷芰逗浓香，岸边蝉噪垂杨。物华空有旧池塘，不逢仙子，何处梦襄王。\r\n珍簟对欹鸳枕冷，此来尘暗凄凉。欲凭危槛恨偏长，藕花珠缀，犹似汗凝妆。\n\n作者：阎选",
        "《临江仙 · 十二高峰天外寒》\n十二高峰天外寒，竹梢轻拂仙坛。宝衣行雨在云端，画帘深殿，香雾冷风残。\r\n欲问楚王何处去，翠屏犹掩金鸾。猿啼明月照空滩，孤舟行客，惊梦亦艰难。\n\n作者：阎选",
        "《浣溪沙 · 寂寞流苏冷绣茵》\n寂寞流苏冷绣茵，倚屏山枕惹香尘，小庭花露泣浓春。\r\n刘阮信非仙洞客，嫦娥终是月中人，此生无路访东邻。\n\n作者：阎选",
        "《八拍蛮 · 云锁嫩黄烟柳细》\n云锁嫩黄烟柳细，风吹红蒂雪梅残。\r\n光影不胜闺阁恨，行行坐坐黛眉攒。\n\n作者：阎选",
        "《八拍蛮 · 愁锁黛眉烟易惨》\n愁锁黛眉烟易惨，泪飘红脸粉难匀。\r\n憔悴不知缘底事，遇人推道不宜春。\n\n作者：阎选",
        "《河传 · 秋雨》\n秋雨，秋雨。无昼无夜，滴滴霏霏。暗灯凉簟怨分离，妖姬，不胜悲。\r\n西风稍急喧窗竹，停又续，腻脸悬双玉。几回邀约雁来时，违期，雁归，人不归。\n\n作者：阎选",
        "《谒金门 · 美人浴》\n美人浴，碧沼莲开芬馥。双髻绾云颜似玉，素娥辉淡绿。\r\n雅态芳姿闲淑，雪映钿装金斛。水溅青丝珠断续，酥融香透肉。\n\n作者：阎选",
        "《定风波》\n江水沉沉帆影过，游鱼到晚透寒波。渡口双双飞白鸟，烟袅，芦花深处隐渔歌。\r\n扁舟短棹归兰浦，人去，萧萧竹径透青莎。深夜无风新雨歇，凉月，露迎珠颗入圆荷。\n\n作者：阎选",
        "《相见欢》\n罗襦绣袂香红，画堂中，细草平沙番马，小屏风。\r\n卷罗幕，凭妆阁，思无穷。暮雨轻烟，魂断隔帘枕。\n\n作者：薛昭蕴",
        "《浣溪沙 · 红蓼渡头秋正雨》\n红蓼渡头秋正雨，印沙鸥迹自成行，整鬟飘袖野风香。\r\n不语含颦深浦里，几回愁煞棹船郎，燕归帆尽水茫茫。\n\n作者：薛昭蕴",
        "《谒金门》\n春满院，叠损罗衣金线。睡觉水精帘未卷，帘前双语燕。\r\n斜掩金铺一扇，满地落花千片。早是相思肠欲断，忍教频梦见。\n\n作者：薛昭蕴",
        "《喜迁莺 · 残蟾落》\n残蟾落，晓钟鸣，羽化觉身轻。乍无春睡有馀酲，杏苑雪初晴。\r\n紫陌长，襟袖冷，不是人间风景。回看尘土似前生，休羡谷中莺。\n\n作者：薛昭蕴",
        "《喜迁莺》\n金门晓，玉京春，骏马骤轻尘。桦烟深处白衫新，认得化龙身。\r\n九陌喧，千户启，满袖桂香风细。杏园欢宴曲江滨，自此占芳辰。\n\n作者：薛昭蕴",
        "《喜迁莺》\n清明节，雨晴天，得意正当年。马骄泥软锦连乾，香袖半笼鞭。\r\n花色融，人竞赏，尽是绣鞍朱鞅。日斜无计更留连，归路草和烟。\n\n作者：薛昭蕴",
        "《小重山》\n秋到长门秋草黄，画梁双燕去，出宫墙。玉箫无复理霓裳，金蝉坠，鸾镜掩休妆。\r\n忆昔在昭阳，舞衣红绶带，绣鸳鸯。至今犹惹御炉香，魂梦断，愁听漏更长。\n\n作者：薛昭蕴",
        "《生查子》\n烟雨晚晴天，零落花无语。难话此时心，梁燕双来去。\r\n琴韵对薰风，有恨和情抚。肠断断弦频，泪滴黄金缕。\n\n作者：魏承班",
        "《渔歌子》\n柳如眉，云似发，鲛绡雾縠笼香雪。梦魂惊，钟漏歇，窗外晓莺残月。\r\n几多情，无处说，落花飞絮清明节。少年郎，容易别，一去音书断绝。\n\n作者：魏承班",
        "《木兰花令》\n小芙蓉，香旖旎，碧玉堂深清似水。闭宝匣，掩金铺，倚屏拖袖愁如醉。\r\n迟迟好景烟花媚，曲渚鸳鸯眠锦翅。凝然愁望静相思，一双笑靥颦香蕊。\n\n作者：魏承班",
        "《玉楼春》\n寂寂画堂梁上燕，高卷翠帘横数扇。一庭春色恼人来，满地落花红几片。\r\n愁倚锦屏低雪面，泪滴绣罗金缕线。好天凉月尽伤心，为是玉郎长不见。\n\n作者：魏承班",
        "《生查子 · 懒卸头》\n侍女动妆奁，故故惊人睡。那知本未眠，背面偷垂泪。\r\n懒卸凤皇钗，羞入鸳鸯被。时复见残灯，和烟坠金穗。\n\n作者：韩偓",
        "《诉衷情》\n香灭帘垂春漏永，整鸳衾。罗带重，双凤，缕黄金。\r\n窗外月光临，沉沉。断肠无处寻，负春心。\n\n作者：顾夐",
        "《诉衷情》\n永夜抛人何处去，绝来音。香阁掩，眉敛，月将沉。\r\n争忍不相寻，怨孤衾。换我心，为你心，始知相忆深。\n\n作者：顾夐",
        "《酒泉子》\n杨柳舞风，轻惹春烟残雨。杏花愁，莺正语，画楼东。\r\n锦屏寂寞思无穷，还是不知消息。镜尘生，珠泪滴，损仪容。\n\n作者：顾夐",
        "《酒泉子》\n黛薄红深，约掠绿鬟云腻。小鸳鸯，金翡翠，称人心。\r\n锦鳞无处传幽意，海燕兰堂春又去。隔年书，千点泪，恨难任。\n\n作者：顾夐",
        "《酒泉子》\n水碧风清，入槛细香红藕腻。谢娘敛翠，恨无涯，小屏斜。\r\n堪憎荡子不还家，谩留罗带结。帐深枕腻炷沉烟，负当年。\n\n作者：顾夐",
        "《浣溪沙 · 春色迷人恨正赊》\n春色迷人恨正赊，可堪荡子不还家，细风轻露著梨花。\r\n帘外有情双燕扬，槛前无力绿杨斜，小屏狂梦极天涯。\n\n作者：顾夐",
        "《浣溪沙 · 红藕香寒翠渚平》\n红藕香寒翠渚平，月笼虚阁夜蛩清，塞鸿惊梦两牵情。\r\n宝帐玉炉残麝冷，罗衣金缕暗尘生，小窗孤烛泪纵横。\n\n作者：顾夐",
        "《浣溪沙 · 荷芰风轻帘幕香》\n荷芰风轻帘幕香，绣衣鸂鶒泳回塘，小屏闲掩旧潇湘。\r\n恨入空帏鸾影独，泪凝双脸渚莲光，薄情年少悔思量。\n\n作者：顾夐",
        "《浣溪沙 · 惆怅经年别谢娘》\n惆怅经年别谢娘，月窗花院好风光，此时相望最情伤。\r\n青鸟不来传锦字，瑶姬何处锁兰房，忍教魂梦两茫茫。\n\n作者：顾夐",
        "《浣溪沙 · 庭菊飘黄玉露浓》\n庭菊飘黄玉露浓，冷莎偎砌隐鸣蛩，何期良夜得相逢。\r\n背帐风摇红蜡滴，惹香暖梦绣衾重，觉来枕上怯晨钟。\n\n作者：顾夐",
        "《浣溪沙 · 云澹风高叶乱飞》\n云澹风高叶乱飞，小庭寒雨绿苔微，深闺人静掩屏帷。\r\n粉黛暗愁金带枕，鸳鸯空绕画罗衣，那堪孤负不思归。\n\n作者：顾夐",
        "《浣溪沙 · 露白蟾明又到秋》\n露白蟾明又到秋，佳期幽会两悠悠，梦牵情役几时休。\r\n记得泥人微敛黛，无言斜倚小书楼，暗思前事不胜愁。\n\n作者：顾夐",
        "《应天长》\n瑟瑟罗裙金线缕，轻透鹅黄香画裤。垂交带，盘鹦鹉，袅袅翠翘移玉步。\r\n背人匀檀注，慢转娇波偷觑。敛黛春情暗许，倚屏慵不语。\n\n作者：顾夐",
        "《渔歌子》\n晓风清，幽沼绿，倚阑凝望珍禽浴。画帘垂，翠屏曲，满袖荷香馥郁。\r\n好摅怀，堪寓目，身闲心静平生足。酒杯深，光影促，名利无心较逐。\n\n作者：顾夐",
        "《河传》\n棹举，舟去。波光渺渺，不知何处。岸花汀草共依依，雨微，鹧鸪相逐飞。\r\n天涯离恨江声咽，啼猿切。此意向谁说，倚兰桡。独无憀，魂销，小炉香欲焦。\n\n作者：顾夐",
        "《玉楼春 · 柳映玉楼春日晚》\n柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。\r\n香灭绣帏人寂寂，倚槛无言愁思远。恨郎何处纵疏狂，长使含啼眉不展。\n\n作者：顾夐",
        "《望江南 · 梦故乡作》\n无个事，湘枕睡初酣。青织晚潮萦似带，碧攒春树小于簪。遮莫是江南。\n\n作者：王世贞",
        "《洞仙歌 · 伤乱》\n金钱磨破，难迓江南信。巴得书来更添闷。道姑苏台畔、留却几丛，麋鹿草，约略秋风又尽。\n向时佳丽地，结绮临春，酝酿韶华付寒烬。便长洲陌上、有日言归，家已破，废井荒烟无准。剩几个遗民、怕都来，不是旧时人、向谁寻问。\n\n作者：王世贞",
        "《如梦令 · 春风》\n又见东风吹遍，岁岁扰侬庭院。皱了绿萍纹，又皱却桃花面。\n埋怨，埋怨，忽地暗将人换。\n\n作者：支如增",
        "《青玉案》\n庭下石榴花乱吐，满地绿阴亭午。午睡觉来时自语，悠扬魂梦，黯然情绪，蝴蝶过墙去。\r\n骎骎娇眼开仍殢，悄无人至还凝伫。团扇不摇风自举，盈盈翠竹，纤纤白苎。不受些儿暑。\n\n作者：文徵明",
        "《念奴娇 · 对镜》\n闲愁自昔，到如今当得，雪欺霜负。云亚天低抬不起，随意白衣苍狗。剑跃双龙，笔摇五岳，也是闲筋斗。蝶黏蛛网，丝毫动得还否。\n别有一线霏微，轻丝杪忽，系蟠泥秋藕。一恁败荷凋叶尽，自有玉香灵透。眉下双岩，电光犹射，独运枯杨肘。无情日月，也须如此消受。\n\n作者：王夫之",
        "《摊破浣溪沙 · 始春新月》\n嫩柳梢头挂一分，玉痕松浅绿烟轻。空里流霜荡漾，逼天清。\r\n瘦影徘徊还似梦，朦胧雪鬓未惺惺。却恼人间菱镜，太分明。\n\n作者：王夫之",
        "《更漏子 · 本意》\n斜月横，疏星烱。不道秋宵真永。声缓缓，滴泠泠。双眸未易扃。\r\n霜叶坠。幽虫絮。薄酒何曾得醉。天下事，少年心。分明点点深。\n\n作者：王夫之",
        "《摊破浣溪沙 · 病中与刘李二生夜话》\n曾把榆钱买少年，少年已是柰何天。为忆杨花未落，已啼鹃。\r\n阅尽闲愁都是梦，不知残梦在谁边。赢得如今蚕老，已三眠。\n\n作者：王夫之",
        "《摊破浣溪沙 · 夏景》\n隐隐轻雷挂断虹，平田高下与溪通。溪外罩鱼人影，落波中。\r\n屐齿泥融双印直，葛衣风漾一襟松。回看西峰峰外，半青红。\n\n作者：王夫之",
        "《清平乐 · 咏雨》\n归禽向暝。隔断南枝径。不管垂杨珠泪迸。滴碎荷声千顷。\r\n随波赚杀鱼儿。浮蘋乍满清池。谁信碧云深处，夕阳仍在天涯。\n\n作者：王夫之",
        "《玉楼春 · 白莲》\n媚媚片月涵秋影。低照银塘光不定。绿云冉冉粉初匀，玉露泠泠香自省。\r\n荻花风起秋波冷。独拥檀心窥晓镜。他时欲与问归魂，水碧天空清夜永。\n\n作者：王夫之",
        "《念奴娇 · 柳影》\n半塘春水，早光透玻瓈，绿鬟倒亸。曲岸苔平铺径净，还惹晴风轻簸。叶叶衣凉，垂垂佩委，碎剪绿阴破。柔情不定，翠眉偏映双锁。\n为问庭院沈沈，画垣几曲，却放春愁过。巷陌斜阳偷送出，款款碧烟萦里。乱点征衫，横拖玉勒，似惜垂鞭堕。犹愁未稳，黄鹂更着一个。\n\n作者：王夫之",
        "《摊破浣溪沙 · 偶兴》\n为讯南朝燕子飞，人间何处有乌衣。不是旧家庭院，也争归。\r\n低啄絮泥防易落，不知疏柳坠残晖。还与一双蝙蝠，傍檐飞。\n\n作者：王夫之",
        "《河满子 · 客归》\n帘下杨花似雪，枕边香腻如云。为我飘零踪不定，几年独自黄昏。谁信桃花依旧，只留月印重门。\n钿剩龙膏不暖，绣残凤履犹存。日暮碧云空自合，漫教燕语殷勤。简得鲛绡红泪，今朝借作招魂。\n\n作者：方文席",
        "《贺圣朝 · 代谢二尹送张立庵入觐有引》\n山亭折柳携君手。离思浓如酒。二天人远，霜寒雪冻，谁能禁否。\n琴鹤萧然，囊无馀物。奏草怀中有。此行看取霖雨，苍生功名白首。\n\n作者：任环",
        "《虞美人》\n西溪十里渔村路，犹记看梅处。暗香疏影最关情，更怜雪外一枝横，雨初晴。\n而今别去梅花久，梅好应如旧。风霜愧我渐苍颜，长教老鹤怨空山，几时还。\n\n作者：吴邦桢",
        "《西湖竹枝歌五首》\n菱角钩衣为出尖，莲心苦口却回甜。妾生不恨郎缘薄，自恨春波日夜添。\n\n作者：李昱",
        "《虞美人 · 春晚》\n阶前嫩绿和愁长，坐忆眠还想。花红破梦似相怜，起望小林残萼、损容颜。\n双莺又向愁人絮，春也知归去。个人只是不思家，生却杨花心性、落天涯。\n\n作者：沈际飞",
        "《御街行 · 美人斗叶子》\n桃笙滑腻花纹漾。疏竹里、开烟幌。曾输斗草捏绣腰，又道簸钱欺诳。莫愁新谱，争奇角胜，侬把犀筹放。\n低鬟半侧蝤蛴项。心用在、秋波上。小奴持扇扑兰风，也自抬身偷望。玉环不肯，罗巾不要，拔下钗儿当。\n\n作者：沈谦",
        "《御街行 · 和佳人减膳》\n娇多似病非贪睡。日照银屏内。侍儿低语促朝餐，反怪殷勤无为。丽情难遣，离愁不解，填满人肠胃。\n擎瓯少力知何意。元自腰儿细。隔花催唤女医人，问取药方禁忌。玉羹嫌淡，金齑道苦，不是相思味。\n\n作者：沈谦",
        "《倦寻芳 · 饮合涧桥酒楼，同诸虎男暨及门张台柱》\n寺桥压雨，峰馆凌空，宛转相属。处处褰帘，一带小溪如玉。幽恨不随流水去，离魂偏遇游丝触。爱村姬，任银瓶笑指，芳名原熟。\r\n痛往事、存亡荣落，不意欢娱，此际能续。人到中年，怕听断肠新曲。兴过难留头上黑，愁来且尽杯中绿。记岩西，抱花眠，夜深烧烛。\n\n作者：沈谦",
        "《宝鼎现 · 月夜泛临平湖，同三兄羽阶、潘生云赤、男圣昭赋》\n烟涛暗拥，远岫微露，深幽无极。谁忽把、纤阿推上，皓彩团团生几席。吹锦烛、正徐开画舫，莫奏中流哀笛。喜寂寞、鱼龙夜静，上下水天俱碧。宝鼎今日犹争唱，赤乌人、尽去无迹。叹尔汝、一杯相劝，青盖如烟何处觅。\r\n唤不醒、醉临春千尺，降作佛奴何益。便痛剪、娇娥云髻，怎救胭脂狼藉。词客为欢，且游赏、漫辞涓滴。羡沙边鸥鹭，不管人间今昔。露下翠幕轻寒隔。山玉颓无力。拥绣被、早是鸡鸣，斗柄垂垂堪摘。\n\n作者：沈谦",
        "《满路花》\n风前满地花，雨后连天草。今年三月里、春归早。低云薄雾，犹自怜清晓。金尊须臾倒。无奈离愁，为他转伤怀抱。\n绣帘斜卷，昼静闻啼鸟。韶华刚九十、勾销了。绿波无赖，点点青荷小。寄语春知道。桃李多情，莫教惜春人老。\n\n作者：周用",
        "《归朝欢 · 漳守陈公洪谟有捕寇功膺奖劳之典僚属乞词以贺》\n太守胸藏孙武子。十万甲兵盘肺腑。汀州鼙鼓正纵横，用权制变谈笑取。汀纷方如许。漳南随处种禾黍。这太平，左撑右柱，太守用心苦。\r\n喳喳喜鹊鸣前署。报道褒书来宪府。蛟龙不作泥涂蟠，凤凰终展云霄羽。化工善陶铸。谁云翻覆无凭据。吹寒炉，石烹五色，看补青天去。\n\n作者：周瑛",
        "《定风波 · 客园看桂》\n蟋蟀声寒黯淡风，谢家池馆九秋中。丛桂四山香满院，一片，妆成金屋画阑东。\n对酒不知身是客，堪惜，夕阳容易散晴空。却待夜深明月好，须早，扁舟隔岸采芙蓉。\n\n作者：周珽",
        "《潇湘神 · 零陵作》\n潇水流，湘水流，三闾愁接二妃愁。潇碧湘蓝虽两色，鸳鸯总作一天秋。\n\n作者：屈大均",
        "《潇湘神 · 零陵作》\n潇水长，湘水长，三湘最苦是潇湘。无限泪痕斑竹上，幽兰更作二妃香。\n\n作者：屈大均",
        "《潇湘神 · 刘宾客体。以上二调俱相似，实不同，宜细辨之》\n湘女祠。湘女祠。\n靓俨明妆有所思。春尽落花啼鸟候，泪痕齐发去年枝。\n\n作者：俞彦",
        "《塞翁吟 · 书所见》\n热局并巍膴，朝屮辈辈炎炎。偶占取，一身兼。猛做出崇严。自称亦是天骄子，安用退步撝谦。君莫恃，浮图好就，遗看封尖。\r\n闲拈。书史事，塞翁旧话，荣辱幻、教人恨添。屈指算、全辽破后，到于今、多少尊官，次第都歼。争如野老，寂寞玄亭，卧起厌厌。\n\n作者：俞彦",
        "《六幺令 · 冬夜》\n丽谯初永，良夜寂无哗。帘栊逗来寒信，绛蜡有微葩。应是流澌渐合，霜意满蒹葭。此际堪嗟。空庭月冷，瘦着南枝一树花。\r\n不甘萧瑟，强搀和、一半清佳。无奈被余香灺，梦不到天涯。暗想当年此夜，沉醉在他家。几许韶华。都随流水，且听城头咽暮笳。\n\n作者：俞彦",
        "《谒金门》\n春欲去，如梦一庭空絮。墙里秋千人笑语，花飞撩乱处。\r\n无计可留春住，只有断肠诗句。万种消魂多寄与，斜阳天外树。\n\n作者：施绍莘",
        "《竹枝词》\n湖上闻郎歌《竹枝》，湖中莲艇便轻移。却言郎度潇湘去，折得荷花空泪垂。\n\n作者：胡俨",
        "《婆罗门引 · 春尽夜》\n晚鸦飞去，一枝花影送黄昏。春归不阻重门。辞却江南三月，何处梦堪温？更阶前新绿，空锁芳尘。\r\n随风摇曳云。不须兰棹朱轮。只有梧桐枝上，留得三分。多情皓魄，怕明宵、还照旧钗痕。登楼望、柳外销魂。\n\n作者：夏完淳",
        "《卜算子 · 秋色到空闺》\n秋色到空闺，夜扫梧桐叶。谁料同心结不成，翻就相思结。\r\n十二玉阑干，风动灯明灭。立尽黄昏泪几行，一片鸦啼月。\n\n作者：夏完淳",
        "《鹤冲天 · 初夏二阕》\n黄梅雨，绿杨风。徙倚画楼东。疏疏槐影映帘笼。蔷薇满架红。\r\n小池台，深庭院。正是日长人倦。碧纱厨里睡忺时。流莺枝上啼。\n\n作者：夏言",
        "《鹤冲天 · 初夏二阕》\n临水阁，倚风轩。细雨熟梅天。一池新水碧荷圆。榴花红欲燃。\r\n薄罗裳，轻纨扇。睡起绿阴满院。曲阑斜转正闲凭。何处玉箫声。\n\n作者：夏言",
        "《贺圣朝 · 影柬李蒲汀约饮碧山楼》\n东邻学士正青春。脱风尘。碧山终日坐朝昏。足闲身。\n秋风吹散西山雨，月华新。葡萄架底醉醺醺。共何人。\n\n作者：夏言",
        "《念奴娇 · 用东坡赤壁怀古韵》\n红尘深处，转愁肠、却忆江南景物。翳云开，梅雨霁、一片苍崖翠壁。竹里鸣淙，松间泻瀑，衣袂飞珠雪。流觞递咏，山中谁是奇杰。\n而今归路迢遥，宦途迤逗，弹铗悲歌发。去住无凭，眠未稳、好梦随生随灭。过雁牵情，吟蛩送泪，听里堪华发。青山不负，有时还醉萝月。\n\n作者：孙楼",
        "《一剪梅 · 红满苔阶绿满枝》\n红满苔阶绿满枝，杜宇声声，杜宇声悲！交欢未久又分离，彩凤孤飞，彩凤孤栖。\r\n别后相思是几时？后会难知？后会难期？此情何以表相思？一首情词，一首情诗。\n\n作者：唐寅",
        "《湖州竹枝词》\n月子湾湾照船头，阿侬听我唱湖州。侬心不似双溪水，才出城东各自流。\n\n作者：袁华",
        "《念奴娇 · 雪》\n封姨忍冷，把彤云剪碎，满空抛撇。万点青山头忽老，人迹鸟飞俱绝。歌馆迷红，妆楼失翠，四顾成银阙。晚来江上渔蓑，归带香屑。\n对此应慕山阴，扁舟兴尽，空载黄昏月。归到溪堂门未掩，别有一般清洁。雪印梅花，梅横月影，三白交相合。纸窗光映，夜明不怕灯灭。\n\n作者：陈霆",
        "《添字浣溪沙 · 初夏夜饮归》\n桐树花香月半明，棹歌归去蟪蛄鸣。曲曲柳湾茅屋矮，挂鱼罾。\r\n笑指吾庐何处是？一池荷叶小桥横。灯火纸窗修竹里，读书声。\n\n作者：陈继儒",
        "《诉衷情令 · 春游》\n小桃枝下试罗裳，蝶粉斗遗香。玉轮碾平芳草，半面恼红妆。\r\n风乍暖，日初长，袅垂杨。一双舞燕，万点飞花，满地斜阳。\n\n作者：陈子龙",
        "《画堂春 · 雨中杏花》\n轻阴池馆水平桥，一番弄雨花梢。微寒着处不胜娇，此际魂销。\r\n忆昔青门堤外，粉香零乱朝朝。玉颜寂寞淡红飘，无那今宵。\n\n作者：陈子龙",
        "《点绛唇 · 春闺》\n满眼韶华，东风惯是吹红去。几番烟雾，只有花难护。\r\n梦里相思，故国王孙路，春无主！杜鹃啼处，泪染胭脂雨。\n\n作者：陈子龙",
        "《谒金门 · 五月雨》\n莺啼处，摇荡一天疏雨。极目平芜人尽去，断红明碧树。\r\n费得炉烟无数，只有轻寒难度。忽见西楼花影露，弄晴催薄暮。\n\n作者：陈子龙",
        "《渔歌子 · 钓鱼效张志和体》\n红蕖风起白鸥飞，大网拦江鱼正肥。微雨过，又斜晖，村北村南买醉归。\n\n作者：陈献章",
        "《雨霖铃 · 中秋值雨》\n雨混烟迷，听萧萧、声填空阔。湘帘不上银钩，恨寥落、一秋佳节。云外天香，黯黯把、蟾光顿灭。夜深沉、灯火楼台，人寂寥，管弦风月。\n天涯有恨成离别。正凄凉、人悲圆缺。是今宵、缺在人间，怕团圆、天边皎洁。泪点雨声厮混，把愁肠万结。叹此夜、千种离情，尽发付蛱蝶。\n\n作者：高濂",
        "《月照梨花 · 梨花》\n翠袖撩人，玉容无语。深院闲亭，黄昏夜雨。晓来风乱秾香。洗残妆。\r\n压树白云飞不起。盈盈照水。纱窗春梦里。洛浦俨摇琼佩，月色溶溶。晚烟笼。\n\n作者：高濂",
        "《蕙兰芳引 · 兰》\n绮石幽香，自一种、天然标格。向红紫春工，不受一些颜色。露滋风泛，但浪迹、湘江楚泽。对静几明窗，时伴云林卷册。\r\n君子同心，美人羞献，岁寒自识。更托意琴声，避世为怜骚客。结好菖蒲，偏嫌荆棘。寄萧斋、着意为君培植。\n\n作者：高濂",
        "《人月圆 · 粉团》\n珑璁堆髻光摇雪，初试汉宫妆。谁为擎出，摩尼沧海，滑影团香。\n更讶瓣叠江梅，毬攒风絮，色皎青霜。杯倾夜月，牡丹斗艳，芍药联芳。\n\n作者：高濂",
        "《鹤冲天 · 白菊》\n分露色，弄霜妍。花叠月痕圆。倦将红紫斗春鲜。冰魂空自怜。\r\n黄木冠。白羽扇。醉卧花边篱畔。满空干叶作秋声。惜花心为惊。\n\n作者：高濂",
        "《竹枝歌六首》\n蜀山消雪蜀江深，郎来妾去斗歌吟。峡中自古多情地，楚王神女在山阴。\n\n作者：高启",
        "《竹枝歌六首》\n鱼复浦上石累累，恰似侬心无转回。船归莫道上滩恶，自牵百丈取郎来。\n\n作者：高启",
        "《竹枝歌六首》\n江水出峡过夔州，长流直到海东头。郎应若有思家日，应教江水复西流。\n\n作者：高启",
        "《风流子》\n新阳上帘幌，东风转、又是一年华。正驼褐寒侵，燕钗春袅，句翻词客，簪斗宫娃。堪娱处、林莺啼暖树，渚鸭睡晴沙。绣阁轻烟，剪灯时候，青旌残雪，卖酒人家。\n此时因重省，瑶台畔、曾遇翠盖香车。惆怅尘缘犹在，密约还赊。念鳞鸿不见，谁传芳信，潇湘人远，空采苹花。无奈疏梅风景，碧草天涯。\n\n作者：张綎",
        "《阮郎归 · 立夏》\n绿阴铺野换新光，薰风初昼长。小荷贴水点横塘，蝶衣晒粉忙。\r\n茶鼎熟，酒卮扬，醉来诗兴狂。燕雏似惜落花香，双衔归画梁。\n\n作者：张大烈",
        "《念奴娇 · 春日怀家寄母》\n燕舞莺娇，看韶光又是，清明时节。乍卷湘帘春昼永，病体素罗犹怯。恨写孤桐，书传只雁，字字伤离别。栏杆徙倚，一腔心事难说。\n繁华瞬息当年，旧游回首，惟有西楼月。亲老北堂违菽水，望里暮云遮叠。事业无成，红颜易改，风景摧心折。珠沉璧委，恐惊明镜容发。\n\n作者：张引元",
        "《醉落魄 · 咏苔》\n径翠钿狼藉，绿圆点点浓如积。芳痕涨雨凝寒碧，一片浓阴，休扫坐来石。\r\n径深不教残阳入，茸茸不似春红色。芳尘净洗无纤迹，吟客来时，只恐印行屐。\n\n作者：张肯",
        "《玉蝴蝶 · 丙午元夕》\n霁景烟霞五色，黄金柳袅，碧玉桃开。再观升平气象，处处春回。且追随、村歌里巷，休耽恋、绮席楼台。独徘徊。人看月上，月趁人来。\n因怀。金陵旧曾游玩，御街灯火，远照秦淮。胜友同欢，醉听箫鼓闹春雷。几年间、风驰云往，千里外、水复山回。是仙才。飙轮许借，重访蓬莱。\n\n作者：梁寅",
        "《雨霖铃 · 夏景》\n螺峰堆绿。夜来经雨，浑似膏沐。飞泉怒泻崖谷，悬霜练□鸣苍玉。虎迹岩前过处，踏破翠苔褥。听啼鸟，山北山南，树杪残云自相逐。\n蓬门昼掩稀来躅。称幽人、独步看新竹。移床松下零露，三四点、怎沾缃轴。日永如年，况是身闲不受拘束。休妄想、鹓鹭朝班，聊且伴麋鹿。\n\n作者：梁寅",
        "《南浦 · 浦滕王阁怀古》\n天高气爽，看平楚、落叶动秋声。南国惊霜征雁，带影下寒城。漠漠轻舟过雨，湿帆飞远、几点微星。更萧条鸦集，陌头衰柳，残照万峰青。\n瑟瑟江澄染练，忆从前、何事不凝情。日月销磨今古，不见旧旗旌。青雀黄龙何在，也阶除、惟有树长生。叹去来、月上栏杆，空际水波明。\n\n作者：喻综",
        "《暗香 · 梅花用白石韵》\n凄凄夜色，且醉扶红袖，倚楼横笛。唤起玉龙，斜月鳞鳞晓星摘。回首故人天际，欲书寄瑶华无笔。谁共我、枕石山中，霜冷露盈席。\n南国，音信寂。纵千里相思，方寸堆积，悲吟当泣。不是思君定谁忆？犹记一枝送影，香梦人、罗浮空碧。奈可翠禽叫转，不归也得。\n\n作者：彭孙贻",
        "《归朝欢 · 送都宪秦公巡抚北畿》\n使君才器由天赋。骅骝早聘青云路。京华扬历政声隆，藩郡翱翔仁泽溥。九重深眷顾。玉节煌煌明绣斧。到京畿，扬清激浊，千里民安祚。\r\n东风吹散西山雨。冠盖纷纷朝出祖。黎元深感使君恩，车前卧辙人无数。圣主思贤辅。姓名定入金瓯覆。怅明朝，相思两地，空望云间树。\n\n作者：黄仲昭",
        "《归朝欢 · 送张天瑞都宪巡抚北畿》\n三伏炎曦真烁石。使君何事行匆剧。王畿分镇简贤能，君命有严遑自适。西江人叹息。福星移照天之北。旧同寅，暌违矩范，翘首情何极。\r\n使君早蕴匡时策。中外贤劳名赫奕。此行绣斧带霜威，当道豺狼看敛迹。九重方侧席。寤寐求贤敷德泽。看他年，进秉钧轴，霖雨苏寰域。\n\n作者：黄仲昭",
        "《菩萨蛮 · 水晶帘外娟娟月》\n水晶帘外娟娟月，梨花枝上层层雪。花月两模糊，隔窗看欲无。\r\n月华今夜黑，全见梨花白。花也笑姮娥，让他春色多。\n\n作者：杨基",
        "《少年游》\n红稠绿暗遍天涯。春色在谁家。花谢蝶稀，柳浓莺懒，烟景属蜂衙。\r\n日长睡起无情思，帘外夕阳斜。带眼频移，琴心慵理，多病负年华。\n\n作者：杨慎",
        "《鹧鸪天 · 元宵后独酌》\n千点寒梅晓角中，一番春信画楼东。收灯庭院迟迟月，落索秋千剪剪风。\r\n鱼雁杳，水云重，异乡节序恨匆匆。当歌幸有金陵子，翠斝清尊莫放空。\n\n作者：杨慎",
        "《望江南》\n螺涧底，呜玉漱清泠。千里清风来曲几，一方明月挂疏棂。欹枕酒初醒。\n\n作者：杨慎",
        "《望江南》\n长夏日，独往亦消停。仙酝一壶倾绿醑，蛮笺十样写黄庭。落魄尽忘形。\n\n作者：杨慎",
        "《巫山一段云》\n巫女朝朝艳，杨妃夜夜娇。行云无力困纤腰。媚眼晕春潮。\n阿母梳云髻，檀郎整翠翘。起来罗袜步兰苕。一饷又魂销。\n\n作者：黄氏",
        "《竹枝词二首》\n微风细雨初至，碧水遥天未分。借问黄陵远近，江心一片春阴。\n\n作者：刘溥",
        "《菩萨蛮 · 越城晚眺》\n西风吹散云头雨，斜阳却照天边树。树色荡湖波，波光艳绮罗。\r\n征鸿何处起，点点残霞里。月上海门山，山河莽苍间。\n\n作者：刘基",
        "《调笑令 · 四首》\n秋雨，秋雨，窗外白杨自语。梦回月在空廊，灯影朦胧夜凉。\n凉夜，凉夜，露冷芙蓉花谢。\n\n作者：刘基",
        "《调笑令 · 四首》\n沙燕，沙燕，别去几时重见。汀洲芳草纤纤，细雨微风卷帘。\n帘卷，帘卷，人与碧梧俱晚。\n\n作者：刘基",
        "《调笑令 · 四首》\n白露，白露，点我庭前芳树。树中有个栖鸦，啼到银蟾影斜。\n斜影，斜影，照见罗帏梦冷。\n\n作者：刘基",
        "《调笑令 · 四首》\n红树，红树，妆点天涯秋暮。淡烟衰草黄昏，露冷啼螀断魂。\n魂断，魂断，明日玉台霜满。\n\n作者：刘基",
        "《水龙吟》\n鸡鸣风雨潇潇，侧身天地无刘表。啼鹃迸泪，落花飘恨，断魂飞绕。月暗云霄，星沉烟水，角声清袅。问登楼王粲，镜中白发，今宵又添多少？\n极目乡关何处，渺青山、髻螺低小。几回好梦，随风归去，被渠遮了。宝瑟弦僵，玉笙簧冷，冥鸿天杪。但侵阶莎草、满庭绿树，不知昏晓。\n\n作者：刘基",
        "《眼儿媚 · 秋思》\n烟草萋萋小楼西，云压雁声低。两行疏柳，一丝残照，数点鸦栖。\r\n春山碧树秋重绿，人在武陵溪。无情明月，有情归梦，同到幽闺。\n\n作者：刘基",
        "《千秋岁 · 淡烟平楚》\n淡烟平楚，又送王孙去。花有泪，莺无语。芭蕉心一寸，杨柳丝千缕。今夜雨，定应化作相思树。\r\n忆昔欢游处。触目成前古。良宵会，知何许。百杯桑落酒，三叠阳关句。情未了，月明潮上迷津渚。\n\n作者：刘基",
        "《鹤冲天 · 题莼魰小像和葆馚原韵》\n云沙月渚，梦里曾游处。春草夜来生，催佳句。为金门待诏，总交付，渔家住。赖诗朋酒侣，唱和新声，谱入舞巾歌苎。\n扁舟晓暮，难趁秋风去。觅取故乡鲈，和烟煮。又飞觞刻烛，且同听、燕山雨。吾衰心未许，扶醉追欢，不减旧年情绪。\n\n作者：钱澄之",
        "《相见欢》\n小鬟衫着轻罗。发如螺。睡起钗偏髻倒、唤娘梳。\r\n心上事，春前景，闷中过。打叠闲情别绪、教鹦哥。\n\n作者：龙辅",
        "《长相思》\n梅子青，豆子青，飞絮飘飘长短亭。风吹罗袖轻。\n恨零星，语零星，正是春归不忍听。流莺啼数声。\n\n作者：顾若璞",
        "《洞仙歌 · 自寿娄江》\n一碧动鲈鱼佳兴，浩荡鸥波放烟艇。过溪桥，十里香稻垂花，秋未晚，远渚芙蕖万柄。野翁能爱我，酌酒烹鸡，何处渔歌更堪听。\n醉起试推篷，骤雨初收。斜阳外、山光云影。愿百岁、逍遥瀼西东，任华发星星，换来青镜。\n\n作者：顾潜",
        "《浪淘沙 · 春草》\n嫩绿似罗裙，寸寸销魂，春心抽尽为王孙。不分东风吹渐老，色映黄昏。\n蝴蝶不留痕，飞过烟村，红藏几点落花魂。雨过苔边人不见，湿欲生云。\n\n作者：一灵",
        "《绛都春 · 上元》\n融和又报。乍瑞霭霁色，皇州春早。翠幰竞飞，玉勒争驰都门道。鳌山彩结蓬莱岛。向晚色、双龙衔照。绛绡楼上，彤芝盖底，仰瞻天表。\r\n缥缈。风传帝乐，庆三殿共赏，群仙同到。迤逦御香，飘满人间闻嬉笑。须臾一点星球小。渐隐隐、鸣鞘声杳。游人月下归来，洞天未晓。\n\n作者：丁仙现",
        "《六幺令 · 清阴一架》\n清阴一架，颗颗蒲萄醉花碧。\n\n作者：丁宥",
        "《渔家傲》\n十里寒塘初过雨。采莲舟上谁家女。秋水接云迷远树。天光暮。船头忘了回来路。\n却系兰舟深处住。歌声惊散鸳鸯侣。波上清风花上雾。无计去。月明肠断双栖去。\n\n作者：丁羲叟",
        "《南歌子》\n梅夏暗丝雨，麦秋扇浪风。香芦结黍趁天中。五日凄凉今古、与谁同。\n\n作者：万俟咏",
        "《诉衷情令 · 送春》\n一鞭清晓喜还家。宿醉困流霞。夜来小雨新霁，双燕舞风斜。\r\n山不尽，水无涯。望中赊。送春滋味，念远情怀，分付杨花。\n\n作者：万俟咏",
        "《昭君怨 · 春怨》\n春到南楼雪尽，惊动灯期花信。小雨一番寒，倚阑干。\r\n莫把阑干频倚，一望几重烟水。何处是京华，暮云遮。\n\n作者：万俟咏",
        "《昭君怨》\n一望西山烟雨。目断心飞何处。天外白云城。几多程。\n谩记阳关句。衣上粉啼痕污。陇水一分流。此生休。\n\n作者：万俟咏",
        "《木兰花慢》\n恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆，结子满枝头。门外垂杨岸侧，画桥谁系兰舟。悠悠。\r\n岁月如流。叹水覆、杳难收。凭画阑，往往抬头举眼，都是春愁。东风晚来更恶，怕飞红、拍絮入书楼。双燕归来问我，怎生不上帘钩。\n\n作者：万俟咏",
        "《玉蝴蝶 · 和刘清安》\n几许暮春清思，未知芍药，先拟荼蘼。老却东风，春去不与人期。似情多、何曾荀倩，便梦断、不为崔徽。且衔杯。暖风袭袭，淡日晖晖。\n怎知。怀芳心在，树花露泣，叶竹烟啼。满目青红，新愁成阵恨成围。画帘空、龙媒独倚，午阴静、燕子双飞。任春归。寻人柳下，梦句堂西。\n\n作者：尹济翁",
        "《一萼红 · 和玉霄感旧》\n玉搔头。是何人敲折，应为节秦讴。棐几朱弦，剪灯雪藕，几回数尽更筹。草草又、一番春梦，梦觉了、风雨楚江秋。却恨闲身，不如鸿雁，飞过妆楼。\r\n又是山枯水瘦，叹回肠难贮，万斛新愁。懒复能歌，那堪对酒，物华冉冉都休。江上柳、千丝万缕，恼乱人、更忍凝眸。犹怕月来弄影，莫上帘钩。\n\n作者：尹济翁",
        "《忆旧游》\n念花边玉漏，帐里鸾笙，曾款良宵。镂鸭吹香雾，更轻风动竹，韵响潇潇。画檐皓月初挂，帘幕縠纹摇。记罢曲更衣，挑灯细语，酒晕全消。\n迢迢。旧时路，纵下马铜驼，谁听扬镳。奈可怜庭院，又徘徊虚过，清梦难招。断魂暗想幽会，回首渺星桥。试仿佛仙源，重寻当日千树桃。\n\n作者：方千里",
        "《满路花》\n帘筛月影金，风卷杨花雪。天边鸿雁少，音尘绝。春光欲暮，客心归心折。江湖波浪阔。目断家山，料应易过佳节。\r\n柔情千点，杜宇枝头血。危肠馀寸许，谁能接。眠思梦忆，不似今番切。欲对何人说。揽镜沉吟，瘦来须有差别。\n\n作者：方千里",
        "《六幺令 · 照人明艳》\n照人明艳，肌雪消繁燠。娇云慢垂柔领，绀发浓于沐。微晕红潮一线，拂拂桃腮熟。群芳难逐。天香国艳，试比春兰共秋菊。\r\n当时相见恨晚，彼此萦心目。别后空忆仙姿，路隔吹箫玉。何处栏干十二，缥缈阳台曲。佳期重卜。都将离恨，拼与尊前细留嘱。\n\n作者：方千里",
        "《兰陵王》\n晚烟直。池沼波痕皱碧。年芳为、花态柳情，采粉揉蓝酿春色。繁华记上国。曾识。倾城幼客。风流是、联句送钩，笺绿绡红递书尺。行云去无迹。念暖响歌台，香雾瑶席。\n当时谁信盟言食。知一岁离聚，几多间阻，人生如梦寄堠驿。况分散南北。悲恻。万愁积。奈鸾凤欢疏，鱼雁音寂。天涯何处相思极。但目断芳草，恨随塞笛。那堪庭院，更听得，夜雨滴。\n\n作者：方千里",
        "《满路花》\n莺飞翠柳摇，鱼跃浮萍破。班班红杏子，交榴火。池台昼永，缭绕花阴裹。山色遥供座。枕簟清凉，北窗时唤高卧。\r\n翻思少年，走马铜驼左。归来敲镫月，留关锁。年华老矣，事逐浮云过。今吾非故我。那日尊前，只今问有谁呵。\n\n作者：方千里",
        "《千秋岁》\n春风湖外。红杏花初退。孤馆静，愁肠碎。泪馀痕在枕，别久香销带。新睡起。小园戏蝶飞成对。\n惆怅人谁会。随处聊倾盖。情暂遣，心何在。锦书消息断，玉漏花阴改。迟日暮，仙山杳杳空云海。\n\n作者：孔平仲",
        "《唐多令 · 苕溪有牧之之感》\n苹末转清商。溪声供夕凉。缓传杯、催唤红妆。慢绾乌云新浴罢，裙拂地、水沉香。\n歌短旧情长。重来惊鬓霜。怅绿阴、青子成双。说着前欢佯不睬，扬莲子、打鸳鸯。\n\n作者：尹焕",
        "《水调歌头 · 平山堂用东坡韵》\n秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。\r\n蘋洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。\n\n作者：方岳",
        "《望江南/忆江南》\n梅欲老，撑月过南徐。家口纵多难减鹤，路程不远易携书。只是废春锄。\n霜满袖，茶灶借僧庐。湖海甚豪今倦矣，丘山虽寿竟何如。一笑荐冰蔬。\n\n作者：方岳",
        "《花心动 · 和楚客忆梅》\n雪带边寒，渺愁予、雪中谁抱奇节。逊在扬州，逋老孤山，芳信顿成消歇。江南茅屋今安在，疏影瘦、祗堪叹息。归来未，沙头立尽，暮天云碧。\n自笑梁园赋客。倚旧日鞍鞯，春风巾帻。问讯横枝，暖热新花，无处访寻诗阁。几年不见冰霜面，知谁共、批风支月。归来也，鸥盟不妨再结。\n\n作者：方岳",
        "《哨遍 · 其二 · 用韵作月对和程申父国录》\n月曰不然，君亦怎知，天上从前事。吾语汝，月岂有弦时。\r\n奈人间井观乃尔。休浪许。历家缪悠而已。谁云魄死生明起。\r\n又明死魄生，循环晦朔，有老兔、自熙熙。妄相传、月溯日光馀。\r\n嗟万古谁知了无亏。玉斧修成，银蟾奔去，此言荒矣。\r\n噫。世已堪悲。听君歌复解人颐。桂魄何曾死，寒光不减些儿。\r\n但与日相望，对如两镜，山河大地无疑似。待既望观之。\r\n冰轮渐侧，转斜才一钩耳。论本来不与中秋异。恐天问灵均未知此。\r\n又底用、咸池重洗。乾坤一点英气。宁老人间世。飞上天来，摩挲月去，才信有晴无雨。\r\n人生圆缺几何其。且徘徊、与君同醉。\n\n作者：方岳",
        "《最高楼 · 其一 · 壬寅生日》\n溪南北，本自一渔舟。烟雨几盟鸥。白鱼不负鸬鹚杓，青蓑不减鹔鹴裘。怎无端，贪射策，觅封侯。\r\n既不似、古人能识字。又不似、今人能识事。空老去，自宜休。帝乡五十六朝暮，人间四十四春秋。问何如，茅一把，橘千头。\n\n作者：方岳",
        "《最高楼 · 其二 · 寿黄宰七月十六日》\n朝元了，万鹤放班回。携月下天来。初平家看青羊石，滕王阁醉绿螺杯。试鸣琴，花荡漾，玉崔嵬。\r\n前十日、鹊桥飞宝镫。后一月、兔奁开玉镜。秋色净，夜徘徊。申从五岳三光出，亥将二首六身排。问何其，餐沆瀣，燕蓬莱。\n\n作者：方岳",
        "《最高楼 · 其三 · 和人投赠》\n秋崖底，云卧欲生苔。无梦到公台。有月锄、晓带乌犍去，与烟蓑、夜钓白鱼来。问谁能，供酒料，办诗材。\r\n君莫笑、闲忙棋得势。也莫笑、浮湛渔得计。胸次老，雪崔嵬。付老夫、小小鸬鹚杓，尽诸公、衮衮凤凰台。且容侬，多种竹，剩栽梅。\n\n作者：方岳",
        "《满庭芳 · 其二寿通判七月二十二日》\n星昴呈祥，山川钟秀，果然生此真贤。精神莹澈，秋水共长天。况值西风初起，中元过、七日凉先。庭院爽，称觞贺客，车马看骈阗。\n开筵。称寿处，红袖歌舞，脆管繁弦。愿公与椿松，对阅天年。纵使平分风月，不容暂、吟醉苕川。龙光近，行看凤诏，促入秉钧权。\n\n作者：方岳",
        "《瑞鹧鸪 · 落梅》\n清溪西畔小桥东，落月纷纷水映红。五夜客愁花片里，一年春事角声中。\n歌残玉树人何在，舞破山香曲未终。却忆孤山醉归路，马蹄香雪衬东风。\n\n作者：尤袤",
        "《虞美人》\n歌唇乍启尘飞处。翠叶轻轻举。似通舞态逞妖容。嫩条纤丽玉玲珑。怯秋风。\n虞姬珠碎兵戈里。莫认埋魂地。只应遗恨寄芳丛。露和清泪湿轻红。古今同。\n\n作者：文珏",
        "《秋蕊香》\n荡暖花风满路。织翠柳阴和雾。曲池斗草旧游处。忆试春衫白苎。\n暗惊节意朱弦柱。送春去。晓来一阵扫花雨。惆怅蔷薇在否。\n\n作者：毛幵",
        "《满庭芳 · 其一自宛陵易倅东阳，留别诸同寮》\n世事难穷，人生无定，偶然蓬转萍浮。为谁教我，从宦到东州。还似翩翩海燕，乘春至、归及凉秋。回头笑，浑家数口，又泛五湖舟。\n悠悠。当此去，黄童白叟，莫漫相留。但溪山好处，深负重游。珍重诸公送我，临岐泪、欲语先流。应须记，从今风月，相忆在南楼。\n\n作者：毛幵",
        "《齐天乐 · 赠卢天隐》\n江湖千里秋风客，翩然白云黄鹄。石鼎烟霏，篆书红湿，随处菊香泉绿。幅巾野服。尽扫叶开门，抱琴听瀑。何事蓬壶，归来独待海涛陆。\n卢鸿旧时隐处，想斜阳草树，水榭云屋。麈尾玄玄，笔花语语，剪尽雨窗残烛。黄庭误读。且东老留诗，采和歌曲。后日重寻，洞天三十六。\n\n作者：尹公远",
        "《风流子》\n春被雨禁持。伤心事、仿佛去年时。记芳径暮归，褪妆微醉，暗帏先寝，闻笑佯痴。回首别离容易过，杨柳又依依。红烛怨歌，鬓花零落，青绫牵梦，屏影参差。\n桃源今何在，刘郎去，应念瘦损香肌。误约夜阑，从前怪我多疑。但怕收残泪，对人徐语，指弹新恨，推户潜窥。还是恹恹病也，无计怜伊。\n\n作者：方君遇",
        "《贺新郎 · 西湖》\n一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画艇，问中流、击楫谁人是。千古恨，几时洗。\r\n余生自负澄清志。更有谁、磻溪未遇，傅岩未起。国事如今谁倚仗，衣带一江而已。便都道、江神堪恃。借问孤山林处士，但掉头、笑指梅花蕊。天下事，可知矣。\n\n作者：文及翁",
        "《踏莎行 · 其五元夕》\n拨雪寻春，烧灯续昼。暗香院落梅开后。无端夜色欲遮春，天教月上宫桥柳。\r\n花市无尘，朱门如绣。娇云瑞雾笼星斗。沉香火冷小妆残，半衾轻梦浓如酒。\n\n作者：毛滂",
        "《玉楼春 · 己卯岁元日》\n一年滴尽莲花漏。碧井酴酥沈冻酒。晓寒料峭尚欺人，春态苗条先到柳。\r\n佳人重劝千长寿。柏叶椒花芬翠袖。醉乡深处少相知，只与东君偏故旧。\n\n作者：毛滂",
        "《蓦山溪 · 其三元夕词》\n梅花初谢，雪后寒微峭。谁送一城春，绮罗香、风光窈窕。插花走马，天近宝鞭寒，金波上，玉轮边，不是红尘道。\n玻璃山畔，夜色无由到。深下水晶帘，拥严妆、铅华相照。珠楼缈缈，人月两婵娟，尊前月，月中人，相见年年好。\n\n作者：毛滂",
        "《武陵春 · 其二》\n迎得春来闻好语，贺燕立帘钩。转蕙风光柳弄柔。喜气与春游。\n万钱珍鼎期公饭，天自寿留侯。文物升平速置邮。江左属风流。\n\n作者：毛滂",
        "《夜游宫》\n长记劳君送远。柳烟重、桃花波暖。花外溪城望不见。古槐边，故人稀，秋鬓晚。\n我有凌霄伴。在何处、山寒云乱。何不随君弄清浅。见伊时，话阳春，山数点。\n\n作者：毛滂",
        "《惜分飞 · 其一 · 富阳水寺秋夕望月》\n山转沙回江声小。望尽冷烟衰草。梦断瑶台晓。楚云何处英英好。\r\n古寺黄昏人悄悄。帘卷寒堂月到。不会思量了。素光看尽桐阴少。\n\n作者：毛滂",
        "《河满子 · 夏曲》\n急雨初收珠点。云峰巉绝天半。辘轳金井卷甘冽，帘外翠阴遮遍。波翻水精重帘，秋在琉璃双簟。\n漏永流花缓缓。未放崦嵫晼晚。红荷绿芰暮天好，小宴水亭风馆。云乱香喷宝鸭，月冷钗横玉燕。\n\n作者：毛滂",
        "《烛影摇红 · 松窗午梦初觉》\n一亩清阴，半天潇洒松窗午。床头秋色小屏山，碧帐垂烟缕。\r\n枕畔风摇绿户。唤人醒、不教梦去。可怜恰到，瘦石寒泉，冷云幽处。\n\n作者：毛滂",
        "《烛影摇红 · 其二 · 送会宗》\n老景萧条，送君归去添凄断。赠君明月满前溪，直到西湖畔。\r\n门掩绿苔应遍。为黄花、频开醉眼。橘奴无恙，蝶子相迎，寒窗日短。\n\n作者：毛滂",
        "《生查子 · 其四富阳道中》\n春晚出山城，落日行江岸。人不共潮来，香亦临风散。\r\n花谢小妆残，莺困清歌断。行雨梦魂消，飞絮心情乱。\n\n作者：毛滂",
        "《渔家傲 · 其二》\n鬓底青春留不住。功名薄似风前絮。何似瓮头春没数。都占取。只消一纸长门赋。\n寒日半窗桑柘暮。倚阑目送繁云去。却欲载书寻旧路。烟深处。杏花菖叶耕春雨。\n\n作者：毛滂",
        "《虞美人 · 其一东园赏春，见斜日照杏花，甚可爱》\n游人莫笑东园小。莫问花多少。一枝半朵恼人肠。无限姿姿媚媚、倚斜阳。\n二分春去知何处。赖是无风雨。更将绣幕密遮花。任是东风急性、不由他。\n\n作者：毛滂",
        "《最高楼 · 其一 · 散后》\n微雨过，深院芰荷中。香冉冉，绣重重。玉人共倚阑干角，月华犹在小池东。入人怀，吹鬓影，可怜风。\r\n分散去、轻如云与梦，剩下了、许多风与月，侵枕簟，冷帘栊。副能小睡还惊觉，略成轻醉早醒松。仗行云，将此恨，到眉峰。\n\n作者：毛滂",
        "《最高楼 · 其二 · 春恨》\n新睡起，熏过绣罗衣。梳洗了，百般宜。东风淡荡垂杨院，一春心事有谁知。苦留人，娇不尽，曲眉低。\r\n漫良夜、月圆空好意，恐落花、流水终寄恨，悲欢往往相随。凤台痴望双双羽，高唐愁著梦回时。又争如，遵大路，合逢伊。\n\n作者：毛滂",
        "《调笑 · 其一 · 崔徽》\n城月。冷罗袜。郎睡不知鸾帐揭。香凄翠被灯明灭。\r\n花困钗横时节。河桥杨柳催行色。愁黛有人描得。\n\n作者：毛滂",
        "《感皇恩 · 其二 · 镇江待闸》\n绿水小河亭，朱阑碧甃。江月娟娟上高柳。画楼缥缈，尽挂窗纱帘绣。月明知我意，来相就。\r\n银字吹笙，金貂取酒。小小微风弄襟袖。宝熏浓炷，人共博山烟瘦。露凉钗燕冷，更深后。\n\n作者：毛滂",
        "《调笑 · 其三 · 盼盼》\n何处。长安路。不记墙东花拂树。瑶琴理罢霓裳谱。\r\n依旧月窗风户。薄情年少如飞絮。梦逐玉环西去。\n\n作者：毛滂",
        "《齐天乐 · 其一 · 庆湖北漕知鄂州李楼峰》\n南楼月转银河曙，玉箫又吹梅早。鹦鹉沙晴，葡萄水暖，一缕燕香清袅。瑶池春透。想桃露霏霞，菊波沁晓。袍锦风流，御仙花带瑞虹绕。\r\n玉关人正未老。唤矶头黄鹤，岸巾谈笑。剑拂淮清，槊横楚黛，雨洗一川烟草。印黄似斗。看半砚蔷薇，满鞍杨柳。沙路归来，金貂蝉翼小。\n\n作者：文天祥",
        "《齐天乐 · 其二 · 甲戌湘宪种德堂灯屏》\n夜来早得东风信，潇湘一川新绿，柳色含晴，梅心沁暖，春浅千花如束。银蝉乍浴。正沙雁将还，海鳌初矗。云拥旌旗，笑声人在画阑曲。\r\n星虹瑶树缥缈，佩环鸣碧落，瑞笼华屋。露耿铜虬，冰翻铁马，帘幕光摇金粟。迟迟倚竹。更为把瑶尊，满斟醽醁。回首宫莲，夜深归院烛。\n\n作者：文天祥",
        "《满江红 · 太液芙蓉》\n太液芙蓉，浑不似、旧时颜色。曾记得、春风雨露，玉楼金阙。名播兰簪妃后里，晕潮莲脸君王侧。忽一声、鼙鼓揭天来，繁华歇。\r\n龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、于我肯从容，同圆缺。\n\n作者：王清惠",
        "《桃源忆故人》\n刘郎自是桃花主。不许春风闲度。春色易随风去。片片伤春暮。\n返魂不用清香炷。却有梅花淡伫。从此镇长相顾。不怨飘残雨。\n\n作者：王道亨",
        "《点绛唇 · 素香丁香》\n落木萧萧，琉璃叶下琼葩吐。素香柔树，雅称幽人趣。\r\n无意争先，梅蕊休相妒。含春雨，结愁千绪，似忆江南主。\n\n作者：王十朋",
        "《醉桃源/阮郎归》\n朱门映柳画帘垂。门前闻马嘶。主人新著绿袍归。天恩下玉墀。\n凭翠袖，捻花枝。劝教人醉时。请君听唱碧云词。倒倾金屈卮。\n\n作者：王庭圭",
        "《柳梢青 · 和张元晖清明》\n兰亭丝竹。高会群贤，其人如玉。曲水流觞，灯前细雨，檐花蔌蔌。\n舞雩初试春衣，听咏歌、童子五六。泽畔行吟，沙汀拾翠，满江新绿。\n\n作者：王庭圭",
        "《倦寻芳慢 · 中吕宫》\n露晞向晚，帘幕风轻，小院闲昼。翠径莺来，惊下乱红铺绣。倚危墙，登高榭，海棠经雨胭脂透。算韶华，又因循过了，清明时候。\r\n倦游燕、风光满目，好景良辰，谁共携手。恨被榆钱，买断两眉长斗。忆高阳，人散后。落花流水仍依旧。这情怀，对东风、尽成消瘦。\n\n作者：王雱",
        "《齐天乐》\n夜来疏雨鸣金井，一叶舞空红浅。莲渚收香，兰皋浮爽，凉思顿欺班扇。秋光苒苒。任老却芦花，西风不管。清兴难磨，几回有句到诗卷。\r\n长安故人别后，料征鸿声里，画阑凭遍。横竹吹商，疏砧点月，好梦又随云远。闲愁似线。甚系损柔肠，不堪裁剪。听著鸣蛩，一声声是怨。\n\n作者：王月山",
        "《玉蝴蝶 · 和梁才甫游园作》\n御水縠纹风皱，画桥横处，沙路晴时。曲坞藏春，朱户翠竹参差。过墙花、娇无限思，笼槛柳、低不胜垂。海棠枝。为东君爱，未敢离披。\n迟迟。日华融丽，悠扬丝管，掩冉旌旗。喜入繁红，坐来开尽不须吹。听莺迁、还思上苑，约凤浴、应展新池。促归期。燕飞蝶舞，特地熙熙。\n\n作者：王安中",
        "《惜分飞 · 别妓》\n要眇新声生宝柱。弹到离肠断处。细落檐花雨。夜阑清唱行云住。\r\n洞府春长还易暮。凡客暂来终去。不忍回头觑。乱山流水桃溪路。\n\n作者：王之望",
        "《洞仙歌 · 范丞相夫人生日》\n玉楼玄圃，旧是神仙伴。鸣佩时朝紫皇殿。种蟠桃成树，碧柰开花，著子满，金母盘中屡献。\n飘然乘彩凤，东望蓬莱，曾共扁舟五湖泛。正珈笄未老，兰玉盈前，春欲转、喜对芳辰开宴。愿绿发朱颜镇长新，教岁岁年年，寿觞深劝。\n\n作者：王之望",
        "《雨霖铃》\n孜孜矻矻。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。\r\n本源自性天真佛。祗些些、妄想中埋没。贪他眼花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。\n\n作者：王安石",
        "《渔家傲 · 灯火已收正月半》\n灯火已收正月半。山南山北花撩乱。闻说洊亭新水漫。骑款段。穿云入坞寻游伴。\r\n却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。\n\n作者：王安石",
        "《渔家傲 · 平岸小桥千嶂抱》\n平岸小桥千嶂抱，揉蓝一水萦花草。茅屋数间窗窈窕。尘不到，时时自有春风扫。\r\n午枕觉来闻语鸟，攲眠似听朝鸡早。忽忆故人今总老。贪梦好，茫然忘了邯郸道。\n\n作者：王安石",
        "《浣溪沙 · 集句》\n百亩中庭半是苔。门前白道水萦回。爱闲能有几人来。\r\n小院回廊春寂寂，山桃溪杏两三栽。为谁零落为谁开。\n\n作者：王安石",
        "《诉衷情令 · 和俞秀老鹤词》\n茫然不肯住林间。有处即追攀。将他死语图度，怎得离真丹。\r\n浆水价，匹如闲。也须还。何如直截，踢倒军持，赢取沩山。\n\n作者：王安石",
        "《浪淘沙令》\n伊吕两衰翁，历遍穷通。一为钓叟一耕佣。若使当时身不遇，老了英雄。\r\n汤武偶相逢，风虎云龙。兴王只在笑谈中。直至如今千载后，谁与争功。\n\n作者：王安石",
        "《西江月 · 红梅》\n梅好惟嫌淡伫，天教薄与胭脂。真妃初出华清池。酒入琼姬半醉。\n东阁诗情易动，高楼玉管休吹。北人浑作杏花疑。惟有青枝不似。\n\n作者：王安石",
        "《南乡子》\n嗟见世间人。但有纤毫即是尘。不住旧时无相貌，沈沦。只为从来认识神。\n作么有疏亲。我自降魔转法轮。不是摄心除妄想，求真。幻化空身即法身。\n\n作者：王安石",
        "《南乡子 · 自古帝王州》\n自古帝王州。郁郁葱葱佳气浮。四百年来成一梦，堪愁。晋代衣冠成古丘。\r\n绕水恣行游。上尽层城更上楼。往事悠悠君莫问，回头。槛外长江空自流。\n\n作者：王安石",
        "《忆江南 · 归依三宝赞》\n归依众，梵行四威仪。愿我遍游诸佛土。\n十方贤圣不相离。永灭世间痴。\n\n作者：王安石",
        "《忆江南 · 归依三宝赞》\n归依法，法法不思议。愿我六根常寂静，心如宝月映琉璃。\n了法更无疑。\n\n作者：王安石",
        "《忆江南 · 归依三宝赞》\n归依佛，弹指越三祗。愿我速登无上觉，还如佛坐道场时。\r\n能智又能悲。\n\n作者：王安石",
        "《忆江南 · 归依三宝赞》\n三界里，有取总灾危。普愿从生同我愿，能于空有善思惟。三宝共住持。\n\n作者：王安石",
        "《谒金门 · 春又老》\n春又老。南陌酒香梅小。遍地落花浑不扫。梦回情意悄。\r\n红笺寄与添烦恼。细写相思多少。醉后几行书字小。泪痕都揾了。\n\n作者：王安石",
        "《风流子 · 和桐城魏宰》\n扁舟南浦岸，分携处、鸣佩忆珊珊。见十里长堤，数声啼鴂，至今清泪，襟袖斓斑。谁信道，沈腰成瘦减，潘鬓就衰残。漫把酒临风，看花对月，不言拄笏，无绪凭阑。\n相逢复相感，但凝情秋水，送恨春山。应念马催行色，泥溅征衫。况芳菲将过，红英婉娩，追随正乐，黄鸟间关。争得此心无着，浑似云闲。\n\n作者：王之道",
        "《满庭芳 · 其四立春日呈刘春卿》\n天驷呈祥，土牛颁政，欢呼万井春来。雕轮丹毂，杂沓展轻雷。风动珠帘不卷，香散处、半露梅腮。东郊好，波澜浸绿，萌蘖上条枚。\n徘徊。应共怪，十年豹隐，一旦鸾台。问康时术业，混俗情怀。过雪湖山清丽，笙歌沸、舞袖萦回。兵厨富，酒肠似海，莫惜醉金杯。\n\n作者：王之道",
        "《归朝欢 · 对雪追和东坡词》\n透隙敲窗风摵摵。坐见广庭飞缟白。长安道上正骑驴，蔡州城里谁坚壁。表表风尘物。瑶林琼宇三豪客。对分毫、连珠唱玉，竞把诗笺掷。\r\n草草杯盘还促席。痛饮狂歌话胸臆。前村昨夜访梅花，东邻休更夸容色。清欢那易得。明朝乌辔升南极。带随车、黄垆咫尺，莫作山河隔。\n\n作者：王之道",
        "《宴桃源》\n飞雪舞稀还骤。高阁下临群岫。独立遂移时，归去黄昏前后。\r\n知否。知否。落笔骚人赋就。\n\n作者：王之道",
        "《宴桃源》\n风急柳花飞骤。白尽千林万岫。樵担晚来归，正在栖鸦啼后。\r\n知否。知否。语到谢娘诗就。\n\n作者：王之道",
        "《如梦令》\n遥指汤泉西路。隐约碧云天暮。宿鸟择深枝，两两相呼如语。\r\n凝伫。凝伫。今夜梦魂何处。\n\n作者：王之道",
        "《宴桃源 · 乌江路中二首》\n黄叶声迟风歇。龛火夜寒明灭。残月却多情，来照先生归辙。\r\n清绝。清绝。透隙飞霜似雪。\n\n作者：王之道",
        "《宴桃源 · 其五 · 海棠》\n水外漫山桃李。那得个中风味。一种最怜渠，酒著佳人半醉。\r\n还似。还似。惊起午窗春睡。\n\n作者：王之道",
        "《感皇恩 · 彦逢弟生日》\n宿雾霁晨霜，江山明秀。照眼黄花乱晴昼。当年今日，正是悬弧时候。一杯聊献祝，同亲旧。\n莫问穷通，休论贫富。且趁良辰醉醇酎。扬珠捣玉，况值西成多收。饱餐歌至治，天垂祐。\n\n作者：王之道",
        "《减字木兰花 · 春情》\n画桥流水，雨湿落红飞不起。月破黄昏，帘里馀香马上闻。\r\n徘徊不语，今夜梦魂何处去。不似垂杨，犹解飞花入洞房。\n\n作者：王安国",
        "《高阳台》\n双桨敲冰，低篷护冷，扁舟晓渡西泠。回首吴山，微茫遥带重城。堤边几树垂杨柳，早嫩黄、摇动春情。问孤鸿，何处飞来，共唤飘零。\n轻帆初落沙洲暝，渐潮痕雨渍，面色风皴。旅思羁愁，偏能老大行人。姮娥不管征途苦，甚夜深、尽照孤衾。想玉楼，犹凭栏干，为我销凝。\n\n作者：王亿之",
        "《木兰花慢》\n缃桃花树下，记罗袜、昔经行。至今日重来，人惟独自，花亦凋零。青鸟杳无信息，遍人间、何处觅云軿。红锦织残旧字，玉箫吹断馀声。销凝。\n衣故几时更。又谁复卿卿。念镜里琴中，离鸾有恨，别鹄无情。齐眉处同笑语，但有时、梦见似平生。愁对婵娟三五，素光暂缺还盈。\n\n作者：王炎（双溪）",
        "《江城子 · 癸酉春社》\n清波渺渺日晖晖。柳依依。草离离。老大逢春，情绪有谁知。帘箔四垂庭院静，人独处，燕双飞。\r\n怯寒未敢试春衣。踏青时。懒追随。野蔌山肴，村酿可从宜。不向花边拼一醉，花不语，笑人痴。\n\n作者：王炎（双溪）",
        "《南柯子 · 山冥云阴重》\n山冥云阴重，天寒雨意浓。数枝幽艳湿啼红。莫为惜花惆怅、对东风。\r\n蓑笠朝朝出，沟塍处处通。人间辛苦是三农。要得一犁水足、望年丰。\n\n作者：王炎（双溪）",
        "《洞仙歌 · 其一为叶梦锡总领寿》\n一番好景，近莺花时候。才过收灯便晴昼。正熊罴、占梦日，戏彩称觞，当此际，须信人间未有。\n光华分瑞节，粉署兰台，谁出如公望郎右。气如虹，才吐凤，指掌功名，馀事也，千载犹当不朽。待辟国、清边取封侯，看肘后、黄金印悬如斗。\n\n作者：丘崈",
        "《千秋岁 · 梅妆竹外》\n梅妆竹外。未洗唇红退。酥脸腻，檀心碎。临溪闲自照，爱雪春犹带。沙路晓，亭亭浅立人无对。\r\n似恨谁能会。迟见江头盖。和鼎事，终应在。落残知未免，韵胜何曾改。牵醉梦，随香欲渡三山海。\n\n作者：丘崈",
        "《千秋岁 · 其二》\n征鸿天外。风急惊飞退。云彩重，窗声碎。初凝铺径絮，渐卷随车带。凝望处，巫山秀耸寒相对。\n高卧传都会。茅屋倾冠盖。空往事，今谁在。梅梢春意动，泽国年华改。楼上好，与君浩荡浮银海。\n\n作者：丘崈",
        "《南浦 · 其一 · 春水》\n柳下碧粼粼，认曲尘乍生，色嫩如染。清溜满银塘，东风细、参差縠纹初遍。别君南浦，翠眉曾照波痕浅。再来涨绿迷旧处，添却残红几片。\r\n葡萄过雨新痕，正拍拍轻鸥，翩翩小燕。帘影蘸楼阴，芳流去，应有泪珠千点。沧浪一舸，断魂重唱苹花怨。采香幽径鸳鸯睡，谁道湔裙人远。\n\n作者：王沂孙",
        "《高阳台 · 纸被》\n霜楮刳皮，冰花擘茧，满腔絮湿湘帘。抱瓮工夫，何须待吐吴蚕。水香玉色难裁剪，更绣针、茸线休拈。伴梅花，暗卷春风，斗帐孤眠。\n篝熏鹊锦熊毡。任粉融脂涴，犹怯痴寒。我睡方浓，笑他欠此清缘。揉来细软烘烘暖，尽何妨、挟纩装绵。酒魂醒，半榻梨云，起坐诗禅。\n\n作者：王沂孙",
        "《南浦 · 其二》\n柳外碧连天，漾翠纹渐平，低蘸云影。应是雪初消，巴山路、蛾眉乍窥清镜。绿痕无际，几番漂荡江南恨。弄波素袜知甚处，空把落红流尽。\n何时橘里莼乡，泛一舸翩翩，东风归兴。孤梦绕沧浪，苹花岸、漠漠雨昏烟暝。连筒接缕，故溪深掩柴门静。只愁双燕衔芳去，拂破蓝光千顷。\n\n作者：王沂孙",
        "《疏影 · 咏梅影》\n琼妃卧月。任素裳瘦损，罗带重结。石径春寒，碧藓参差，相思曾步芳屧。离魂分破东风恨，又梦入、水孤云阔。算如今、也厌娉婷，带了一痕残雪。\r\n犹记冰奁半掩，冷枝画未就，归棹轻折。几度黄昏，忽到窗前，重想故人初别。苍虬欲卷涟漪去，慢蜕却、连环香骨。早又是，翠荫蒙茸，不似一枝清绝。\n\n作者：王沂孙",
        "《水龙吟 · 落叶》\n晓霜初著青林，望中故国凄凉早。萧萧渐积，纷纷犹坠，门荒径悄。渭水风生，洞庭波起，几番秋杪。想重涯半没，千峰尽出，山中路、无人到。\r\n前度题红杳杳。溯宫沟、暗流空绕。啼螀未歇，飞鸿欲过，此时怀抱。乱影翻窗，碎声敲砌，愁人多少。望吾庐甚处，只应今夜，满庭谁扫。\n\n作者：王沂孙",
        "《绮罗香 · 秋思》\n屋角疏星，庭阴暗水，犹记藏鸦新树。试折梨花，行入小阑深处。听粉片、簌簌飘阶，有人在、夜窗无语。料如今，门掩孤灯，画屏尘满断肠句。\n佳期浑似流水，还见梧桐几叶，轻敲朱户。一片秋声，应做两边愁绪。江路远、归雁无凭，写绣笺、倩谁将去。谩无聊，犹掩芳樽，醉听深夜雨。\n\n作者：王沂孙",
        "《绮罗香 · 红叶》\n玉杵馀丹，金刀剩彩，重染吴江孤树。几点朱铅，几度怨啼秋暮。惊旧梦、绿鬓轻凋，诉新恨、绛唇微注。最堪怜，同拂新霜，绣蓉一镜晚妆妒。\r\n千林摇落渐少，何事西风老色，争妍如许。二月残花，空误小车山路。重认取，流水荒沟，怕犹有、寄情芳语。但凄凉、秋苑斜阳，冷枝留醉舞。\n\n作者：王沂孙",
        "《绮罗香 · 前题》\n夜滴研朱，晨妆试酒，寒树偷分春艳。赋冷吴江，一片试霜犹浅。惊汉殿、绛点初凝，认隋苑、彩枝重剪。问仙丹，炼熟何迟，少年色换已秋晚。\r\n疏枝频撼暮雨，消得西风几度，舞衣吹断。绿水荒沟，终是赋情人远。空一似、零落桃花，又等闲、误他刘阮。且留取，闲写幽情，石阑三四片。\n\n作者：王沂孙",
        "《齐天乐（赠秋崖道人西归）》\n冷烟残水山阴道，家家拥门黄叶。故里鱼肥，初寒雁落，孤艇将归时节。江南恨切。问还与何人，共歌新阕。换尽秋芳，想渠西子更愁绝。\r\n当时无限旧事，叹繁华似梦，如今休说。短褐临流，幽怀倚石，山色重逢都别。江云冻结。算只有梅花，尚堪攀折。寄取相思，一枝和夜雪。\n\n作者：王沂孙",
        "《解连环 · 橄榄》\n万珠悬碧。想炎荒树密，□□□□。恨绛娣、先整吴帆，政鬟翠逞娇，故林难别。岁晚相逢，荐青子、独夸冰颊。点红盐乱落，最是夜寒，酒醒时节。\n霜槎猬芒冻裂。把孤花细嚼，时咽芳冽。断味惜、回涩馀甘，似重省家山，旧游风月。崖蜜重尝，到了输他清绝。更留人、绀丸半颗，素瓯泛雪。\n\n作者：王沂孙",
        "《霜天晓角》\n翠簟一池秋水，半床露、半床月。\n\n作者：王沂孙",
        "《长相思》\n来匆匆。去匆匆。短梦无凭春又空。难随郎马踪。\n山重重。水重重。飞絮流云西复东。音书何处通。\n\n作者：王灼",
        "《春光好》\n和醉梦，上峥嵘。忆娉婷。回首锦江烟一色，不分明。\n翻为离别牵情。娇啼外、没句丁宁。紫陌绿窗多少恨，两难平。\n\n作者：王灼",
        "《画堂春 · 春思》\n暖风和雨暗楼台。馀寒巧作愁媒。半春怀抱向谁开。忍泪千回。\n断梦已随烟篆，醉魂空殢琼杯。小窗瞥见一枝梅。疑误君来。\n\n作者：王灼",
        "《高阳台 · 春梦》\n迟日烘晴，轻烟缕昼，琐窗雕户慵开。人独春闲，金猊暖透兰煤。山屏缓倚珊瑚畔，任翠阴、移过瑶阶。悄无声，彩翅翩翩，何处飞来。\n片时千里江南路，被东风误引，还近阳台。腻雨娇云，多情恰喜徘徊。无端枝上啼鸠唤，便等闲、孤枕惊回。恶情怀，一院杨花，一径苍苔。\n\n作者：王茂孙",
        "《花心动 · 蜡梅》\n春欲来时，看雪里、新梅品流珍绝。气韵楚江，颜色中央，数朵巧熔香蜡。嫩苞珠泪圆金烛，娇腮润、蜂房微缺。画栏悄，佳人道妆，醉吟风月。\n淡白轻红谩说。算何事、东君用心偏别。赋与异姿，添与清香，堪向苦寒时节。但教开后金尊满，休惆怅、落时歌阕。断肠也，繁枝为谁赠折。\n\n作者：王诜",
        "《行香子》\n金井先秋，梧叶飘黄。几回惊觉梦初长。雨微烟淡。疏雨池塘。渐蓼花明，菱花冷，藕花凉。\r\n幽人已惯，枕单衾冷，任商飙、催换年光。问谁相伴，终日清狂。有竹间风，尊中酒，水边床。\n\n作者：王诜",
        "《蝶恋花》\n小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。\r\n似此园林无限好。流落归来，到了心情少。坐到黄昏人悄悄。更应添得朱颜老。\n\n作者：王诜",
        "《渔家傲》\n日月无根天不老。浮生总被消磨了。陌上红尘常扰扰。昏复晓。一场大梦谁先觉。\n雒水东流山四绕。路傍几个新华表。见说在时官职好。争信道。冷烟寒雨埋荒草。\n\n作者：王寀",
        "《天香》\n霜瓦鸳鸯，风帘翡翠，今年早是寒少。矮钉明窗，侧开朱户，断莫乱教人到。重阴未解，云共雪、商量不了。青帐垂毡要密，红炉收围宜小。呵梅弄妆试巧。\n绣罗衣、瑞云芝草。伴我语时同语，笑时同笑。已被金尊劝倒。又唱个新词故相恼。尽道穷冬，元来恁好。\n\n作者：王观",
        "《雨中花令 · 夏词》\n百尺清泉声陆续。映潇洒、碧梧翠竹。面千步回廊，重重帘幕，小枕敧寒玉。\r\n试展鲛绡看画轴。见一片、潇湘凝绿。待玉漏穿花，银河垂地，月上栏干曲。\n\n作者：王观",
        "《木兰花令 · 柳》\n铜驼陌上新正后，第一风流除是柳。勾牵春事不如梅，断送离人强似酒。\r\n东君有意偏撋就，惯得腰肢真个瘦。阿谁道你不思量，因甚眉头长恁皱。\n\n作者：王观",
        "《江城梅花引》\n年年江上见寒梅。暗香来。为谁开。疑是月宫、仙子下瑶台。冷艳一枝春在手，故人远，相思寄与谁。\r\n怨极恨极嗅香蕊。念此情，家万里。暮霞散绮。楚天碧、片片轻飞。为我多情，特地点征衣。花易飘零人易老，正心碎，那堪塞管吹。\n\n作者：王观",
        "《高阳台》\n红入桃腮，青回柳眼，韶华已破三分。人不归来，空教草怨王孙。平明几点催花雨，梦半阑、敧枕初闻。问东君，因甚将春，老了闲人。\r\n东郊十里香尘满，旋安排玉勒，整顿雕轮。趁取芳时，共寻岛上红云。朱衣引马黄金带，算到头、总是虚名。莫闲愁，一半悲秋，一半伤春。\n\n作者：王观",
        "《减字木兰花 · 其二》\n天之美禄。会饮思量平生福。一硕刘伶，五斗将来且解酲。\n百年长醉。三万六千能几日。劝饮瑶觞。祝寿不如岁月长。\n\n作者：王观",
        "《望江南 · 其六 · 江景》\n江南雨，风送满长川。碧瓦烟昏沈柳岸，红绡香润入梅天。飘洒正潇然。\r\n朝与暮，长在楚峰前。寒夜愁敧金带枕，暮江深闭木兰船。烟浪远相连。\n\n作者：王琪",
        "《忆江南 · 柳》\n江南酒，何处味偏浓。醉卧春风深巷里，晓寻香旆小桥东。竹叶满金钟。\n檀板醉，人面粉生红。青杏黄梅朱阁上，鲥鱼苦笋玉盘中。酩酊任愁攻。\n\n作者：王琪",
        "《望江南 · 其三 · 柳》\n江南月，清夜满西楼。云落开时冰吐鉴，浪花深处玉沈钩。圆缺几时休。\r\n星汉迥，风露入新秋。丹桂不知摇落恨，素娥应信别离愁。天上共悠悠。\n\n作者：王琪",
        "《南歌子 · 苦雨》\n碧树留云湿，青山似笠低。鹧鸪啼罢竹鸡啼。不晓天天何意、要梅肥。\n昨日穿新葛，今朝御夹衣。思家怀抱政难为。只恐归来憔悴、却羞归。\n\n作者：王从叔",
        "《秋蕊香 · 用清真韵》\n薄薄罗衣乍暖，红入酒痕潮面。絮花舞倦带娇眼。昨夜平堤水浅。\n故人信断风筝线。误归燕。梦魂不怕山路远。无奈棋声隔院。\n\n作者：王从叔",
        "《丑奴儿/采桑子》\n牡丹不好长春好，有个因依。一两枝儿。但是风光总属伊。\n当初只为嫦娥种，月正明时。教恁芳菲。伴著团圆十二回。\n\n作者：王仲甫",
        "《南歌子 · 谢送菊花糕》\n家里逢重九，新篘熟浊醪。弟兄乘兴共登高。右手茱杯、左手笑持螯。\n官里逢重九，归心切大刀。美人痛饮读离骚。因感秋英、饷我菊花糕。\n\n作者：王迈",
        "《念奴娇 · 其四避地溢江，书于新亭》\n凭高远望，见家乡、只在白云深处。镇日思归归未得，孤负殷勤杜宇。故国伤心，新亭泪眼，更洒潇潇雨。长江万里，难将此恨流去。\r\n遥想江口依然，鸟啼花谢，今日谁为主。燕子归来，雕梁何处，底事呢喃语。最苦金沙，十万户尽，作血流漂杵。横空剑气，要当一洗残虏。\n\n作者：王澜",
        "《水调歌头 · 其二呈汉阳使君》\n大别我知友，突兀起西州。十年重见，依旧秀色照清眸。常记鲒埼狂客，邀我登楼雪霁，杖策拥羊裘。山吐月千仞，残夜水明楼。\r\n黄粱梦，未觉枕，几经秋。与君邂逅，相逐飞步碧山头。举酒一觞今古，叹息英雄骨冷，清泪不能收。鹦鹉更谁赋，遗恨满芳洲。\n\n作者：王以宁",
        "《蓦山溪 · 其一如虞彦恭寄钱逊叔》\n平山堂上，侧盏歌南浦。醉望五州山，渺千里、银涛东注。钱郎英远，满腹贮精神，窥素壁，墨栖鸦，历历题诗处。\n风裘雪帽，踏遍荆湘路。回首古扬州，沁天外、残霞一缕。德星光次，何日照长沙，渔夫曲，竹枝词，万古歌来暮。\n\n作者：王以宁",
        "《烛影摇红》\n烟雨江城，望中绿暗花枝少。惜春长待醉东风，却恨春归早。\n纵有幽情欢会，奈如今、风情渐老。凤楼何处，画阑愁倚，天涯芳草。\n\n作者：王重",
        "《摸鱼儿 · 寿王尉癸未冬至后五日》\n问谁歌、暗香疏影，此花堪照人世。起持霜月为花寿，天亦愿花千岁。谁有意。著如此人间，更着花如此。高寒洒洒。看浩荡刚风，跨虬飞佩，玉影乱如水。行春处，一笑人间紫翠。纷纷窥此天地。\n寿如川至。□好是、涧翁兹岁喜。荣沾南儒恩例。捧觞更喜郎君美。任夜来归侍。见说生辰，恰逢本命，寿筵且未。听老聃孙子。祝公耆艾，祝公富贵。\n\n作者：王梦应",
        "《疏影》\n瞢腾晓被，听堕冰屋角，晴哢仍未。土湿烟生，庭掩寒青，障泥懒为春试。东风旧与花飞去，料记得、年年沙际。忍落梅、万点苔根，化作一窗离思。\n犹忆蔫红稚绿，断桥雪未扫，天近春易。老对荒寒，事旧人新，雁后不成情味。人间解有花如海，待一片、不教随水。但玉香、酥影玲珑，逐日暖红云里。\n\n作者：王梦应",
        "《燕归梁 · 仙姝和柳耆卿韵》\n石叶烟鬟惹翠深。钗燕凝金。吹箫偷作彩鸾吟。碧桃下，整罗襟。\r\n琼楼碧海千年恨，空行雨、到如今。人间多少会知音。偏解得、是琴心。\n\n作者：丁澎",
        "《婆罗门引 · 送河间令夏公乘归安州用稼轩别杜叔高韵》\n三升可恋，怪君何事拂衣归。长安冠盎累累。独寻汝南旧宅，好共白云期。念折腰作苦，岐路堪悲。\r\n偏其反而，风波队里谁知。须记高阳城北，夜雪裁诗。楚天鸿远，桃花岸、风雨送君时。应回首、片石留思。\n\n作者：丁澎",
        "《宝鼎现 · 遣怀》\n壮夫长耻落魄，何事归来弊褐。乘下泽、饭牛大野，豪气樽前曾似昨。酒酣后、但摩挲一剑，直欲老兵景略。何况小儿赵括，此意不堪牢落。手中斜挽双繁弱。拥头上、如箕幧帓，见狡兔、草间突起，怒马山头方一跃。\n长空外、皂雕齐发，耳后西风飒飒。还挥手、金樽引满，寻取狗屠旧约。有客吹箫予和，以渔阳三拍，向秋风弹筑。羞整冲冠素发，念富贵、于我浮云耳，及早须行乐。纵行乐、牵犬东门，何若归耕负郭。\n\n作者：丁澎",
        "《哨遍 · 简施愚山》\n长啸归来，自爱吾庐，无恙蒲菰里。历崎岖，霜雪满头归，青山笑人还是。君不见，管宁但存皂帽，弃家浮海能逃世。又不见、虞翻青蝇作客，愿得一人知已。与子西去蹑崦嵫。更南陟匡庐与九嶷。弹琴命诗，鸾吟猿跃，差为快意。嗟予尚何依。江湖淼淼出天际。夙慕洪崖子，有是夫，吾与尔。\r\n石上据胡床，高歌散发，仰天目送飞鸿起。是故态狂奴，唾壶欲缺，一觞一咏同醉。念人生聚散能几时。复相对唏嘘欲何为。但烦冤徒作忧耳。芒鞋布袜瓢笠。更拄青藤杖，遍游五岳。纵观沧海，毕我生平之志。侧身天地竟何之。况眼中、吾且老矣。\n\n作者：丁澎",
        "《醉花阴》\n梳裹登楼春起早。新绿池塘草。日日误寻芳，细雨丝风，断续何时了。\n商量半臂铺绵少。花勒微寒峭。卦里问归期，越是多情，越是多烦恼。\n\n作者：于懿",
        "《菩萨蛮 · 春愁二首》\n六宫闹扫芙蓉镜，君王偶爱飞蓬鬓。殿脚惜空同，昭阳天几重。\n江南春雨晚，红豆新歌满。流落杜秋娘，琵琶忆上皇。\n\n作者：尤侗",
        "《二郎神 · 慢李笠翁招饮观家姬新剧》\n百花巷。乍小队、花神来降。看面似芙蓉眉似柳，点素额、檐梅初放。莲袜榴裙花下舞，桃叶渡、采菱新唱。湘帘卷、兰香暗度，风动罗衣微扬。\r\n惆怅。分明仙乐，大罗天上。听赵瑟秦筝吴苑曲，妒杀粉君脂相。自笑周郎愁眇眇，好央及、灯花剔亮。怕飞逐彩云，牢系鸾凤，重重绡帐。\n\n作者：尤侗",
        "《多丽 · 夏景》\n画梁间。日长午梦初残。倚薰风、晕红如醉，无言情思阑珊。卷桃笙、自寻坠珥，掩金诃、斜扑轻纨。茉莉茶甘，鹧鸪香细，尽堪消暑小屏山。无心理、钿筝瑶管，棋局也慵弹。闲排遣、白敲冰脆，红点梅酸。\n侍儿报、花梢月上，清光怯射越罗单。浴兰汤、微揩粉汗，插犀梳、乱挽云鬓。院落沉沉，夜凉似水，萧郎频唤展琅玕。还一笑、背人行去。等待向更阑。却寻到、蔷薇架下，独凭栏杆。\n\n作者：尤侗",
        "《好事近 · 湘舟有作》\n翠岭一千寻，岭上彩云如幄。云影波光相射，荡楼台春绿。\r\n仙鬟撩鬓倚双扉，窈窕一枝玉。日暮九疑何处，认舜祠丛竹。\n\n作者：文廷式",
        "《踏莎行 · 三首》\n嫩嫩烟丝，轻轻风絮。绛旗斜飐秋千处。花枝照得画楼空，薄情燕子和人去。\n冷落阑干，凄清院宇。夕阳西厂明残雨。一双红豆寄相思，远帆点点春江路。\n\n作者：王时翔",
        "《雨霖铃》\n一编香雪，剔寒灯坐，滴泪翻阅。风流词客安在，却愁闲杀，世间花月。剩有酒炉痴叔，对丽制凄咽。赏心处、团扇标题，已矣郴江句应绝。\n前尘影事分明说。是夕阳、小院生周折。紫兰香径孤冢，费尽了、梦花鹃血。零落青衫，更没人知，便冷吟骨。算祗赖、红袖怜才，地下相携挈。\n\n作者：王时翔",
        "《满路花》\n空山风雨夜，离思渺如年。故人怜寂寞、拨哀弦。嘈嘈切切，仿佛落珠盘。听到酸心处，起立檐前。劝君不要重弹。\n小花深院，那日遇婵娟。玉纤曾一弄、怨歌传。青衫湿后，余韵咽流泉。触起愁千叠。灯火凄然。此宵休望能眠。\n\n作者：王时翔",
        "《夏云峰二首》\n淡晴天。云峰里、一霎细雨斜穿。招动碧梧风影，叶叶清圆。小衫团扇，湖石下、静听幽蝉。暮景人、斜阳尽处，红近池莲。\n忆昔雪藕歌筵。有人向、水窗云槛留连。今日枇杷花冷，文字通缘。品诗选竹，和胜友、好句新镌。露坐久、杯倾重碧，月堕疏烟。\n\n作者：王时翔",
        "《虞美人 · 天竹》\n疏斜影傍墙东住。懒向淇园去。看伊也抱岁寒心。瘦骨亭亭却奈雪霜侵。\n湘江神女怜清婉。未忍啼痕染。绿珠娇小早宜时。那得秋风红豆不相思。\n\n作者：王策",
        "《凤凰台上忆吹箫》\n婢秀春风，人娇暮雨，恰宜联咏箫楼。看黄花九字，韵语千秋。况值催诗雨过，蕉阴细、翠扑帘钩。低窗下，新花片石，位置清幽。\n风流。安笺浴砚，尽蝶思莺情，信意雕锼。更徵书隶事，笑覆茶瓯。学取鸣春二鸟，秾芳里、宛转相酬。应差胜，赠香遗镜，两地绸缪。\n\n作者：王策",
        "《绛都春 · 野花用蒋竹山韵》\n居然入画。奈生成薄命，浪开虚谢。荒岸野坡，一幅斜阳天边挂。沙蒙尘锁朝还夜，从未识、朱阑翠架。香微色淡，不亲蜂蝶，并忘春夏。\n娇姹。纤红碎白，也时来傍，废楼颓榭。歌舞已空，不见云鬟簪珠帕。可怜空衬王孙马。在十里、短长亭下。凄凄抱影无言，东风过也。\n\n作者：王策",
        "《绮罗香 · 闻雁》\n寂寂帘栊，有风无月，梦醒深房独夜。几阵酸声，逼入枕棱窗罅。记催愁、暮雨空江；又送恨、斜阳断坝。到今朝、瑟缩穷庐，还来絮我断肠话。\n说与雁儿须听，好避此间矰缴，快高飞罢。稻蟹秋霜，何处更寻残䆉。新风景、榆塞高凉；旧家门、湘波聊且。怎便携、万里边愁，来做江南画。\n\n作者：王策",
        "《八犯玉交枝咏寒灯用《湘瑟词》韵》\n萤点衔红，豆光沉黝，耿耿闪残乡梦。趁著矮墙月黑淡，写个影儿相共。当初豪纵。向翠蜡光中，看穷花市珠帘缝。还记照妆钗卸，映窗笙弄。而今憔悴，残书穿壁偷诵。\n破檐风又吹动。况连夜、湿凝寒重。青焰小、倍将愁送。便结就、玉虫珠凤。泪波只伴兰膏冻。想黯黯偏荷，前身的是悲秋种。\n\n作者：王策",
        "《秋蕊香 · 红豆》\n庭外几枝春早。红绽樱桃犹小。香奁宝匣藏多少。枨触伤离怀抱。\n拈来计曲非工巧。添残稿。人生总为多情老。此物千年长好。\n\n作者：王谢",
        "《河满子 · 效何凝体二首》\n最是春风情绪，无聊无赖无端。枕瑟孤眠思好梦，被池虚绣双鸾。\n争似蕊黄花子，朝朝贴向眉弯。\n\n作者：王士禄",
        "《河满子 · 效何凝体二首》\n仿佛玉人情态，桃花浅醉春风。咫尺女床仙树远，漫云宋玉墙东。\n争似猩红宝袜，朝朝约向酥胸。\n\n作者：王士禄",
        "《调笑令 · 成公智琼》\n回首。辞箕帚。殊绝苕颜惊阿母。玉卮难复为君妇。\n逻谷旧缘空有。遗君玉合君怜取。肠断仙都别后。\n\n作者：王士禄",
        "《调笑令 · 成公智琼》\n何夕。蓝桥驿。百日为期难自惜。心坚玉臼终须得。\n共践玉峰仙宅。裴郎阿姊还相识。湘汉新诗重绎。\n\n作者：王士禄",
        "《木兰花令 · 茫茫》\n茫茫交集情谁织。谓驱愁去愁仍蛰。放来屈赋就怀沙，腐后迁书传货殖。\r\n诗书赢得妻孥泣。孺仲妻贤真莫及。蓬头历齿任痴儿，有目何烦知六七。\n\n作者：王士禄",
        "《木兰花令 · 遣愁》\n三春日日和愁住。愁汝来前与汝语。连朝愧汝太殷勤，我醉欲眠君且去。\r\n麾之不去愁良误。心已厌君君好喻。不然便觅一丸泥，封却汝愁来往路。\n\n作者：王士禄",
        "《婆罗门引 · 忆旧》\n记分携日，斜风密雨送兰舟。共君无计夷犹。瞥眼垂杨夹岸，人影闭红楼。叹前期渺渺，往事悠悠。\r\n经春涉秋。梦尚隔、见何由。闻道吟侬旧句，红泪时流。侬诗总好，问争如、絮语话绸缪。须抛却、莫费凝眸。\n\n作者：王士禄",
        "《一丛花 · 用张子野韵》\n生平途较阮公穷。何物抵愁浓。香来略似垂丝柳，更拖烟、杏雨蒙蒙。麾去不遥，唤来便至，防煞更无踪。\n春冰化水已溶溶。幽郁好教通。延欢送恨浑无计，若寒夕、遮断帘栊。那似柳绵，一当春晚，吹尽任东风。\n\n作者：王士禄",
        "《竹枝词》\n春水新添几尺波，泛舟小妇解吴歌。笑指侬如江上月，团圆时少缺时多。\n\n作者：方文",
        "《竹枝词》\n侬家住在大江东，妾似船桅郎似逢。船桅一心在篷里，篷无定向只随风。\n\n作者：方文",
        "《调笑令 · 闺情》\n白露。白露。结作清霜雕树。树头愁杀乌栖。\n隔个窗儿乱啼。啼乱。啼乱。惊醒罗帷梦断。\n\n作者：王贞仪",
        "《潇湘神》\n湘渚头。水北流。\n麦天风雨绿崖秋。蕉叶缉纱仍染绿，荆门红树好生愁。\n\n作者：毛奇龄",
        "《潇湘神》\n邛竹枝。生古祠。\n丛丛峭壁鹧鸪啼。朝雨过来还暮雨，不知神女几时归。\n\n作者：毛奇龄",
        "《遇陈王》\n枇杷花里谁家院，近丛坛。青漆左厢开绣户，坐双鬟。\n着地画帘飞燕燕，当阶碧草映兰兰。车轮未必成三角，叉住门边那得还。\n\n作者：毛奇龄",
        "《相见欢》\n花前顾影粼粼。水中人。水面残花片片绕人身。\r\n私自整。红斜领。茜儿巾。却讶领间巾里刺花新。\n\n作者：毛奇龄",
        "《庆清朝慢 · 湖墅高会，同王丹麓、陆荩思诸公即席》\n候属添丝，人方系缆，还逢高会南皮。闲堂夜来红烛，倒映金卮。争投博箸，妓帘不挂夏侯衣。频倾看，有葡萄酿，色似胭脂。\r\n夙昔只愁间阔，长从纸上，汗漫寄相思。今夕不知何夕，能预斯期。城头紞如五鼓，傍筵耿耿玉绳低。那堪与，曹刘沈谢，即席为词。\n\n作者：毛奇龄",
        "《琐窗寒 · 甲寅四月，夏气犹寒，芍药已残，新荷未出。登楼晨望，霭然有作》\n才送春归，当阶芍药，剩红留影。风寒雨细，谁问绿苔芳径。晓光笼、阑干暗凭，寂寞谁管离愁醒。只翠禽双语，似知人闷，笑人孤另。\n强起开明镜。又照见横波，泪痕香冷。今年好月，孤负粉樱红杏。甚佳期、寒食踏青，倡条冶叶闲寄兴。但昏昏，梦入梨云，早莺啼懒听。\n\n作者：王闿运",
        "《塞翁吟》\n万木酣风处，空际暮色萧森。暗雨气，小楼阴。听高下蝉吟。雷声忽送千山响，惊破众窍如喑。看一霎、断云沉。\n卷舒本无心。清琴。商歌歇，苔痕细数，香径渺、前游重寻。任逐热、长安褦襶，自高卧、世觅羲皇，散发抽簪。浓雰未解，望里悬知，犹郁疏襟。\n\n作者：王鹏运",
        "《凤凰台上忆吹箫 · 社集香草亭赋箫》\n明月依然，玉人何处，画桥流水参差。记短歌催酒，惜别年时。休问笛家旧谱，寒食近、烟柳丝丝。怜消受、分香手汗，浥润唇脂。\n孤飞。野云迹渺，还一舸烟波，自和新词。问岁寒叠鼓，春梦应迷。何事潜蛟夜舞，歌慷慨、怀古增悲。频吟弄、夫君未来，要眇谁思。\n\n作者：王鹏运",
        "《定风波 · 和瞻园韵》\n愁里清尊莫放停，笑看伶锸是归程。绕树奇鸧啼不止，曾几，旧时春色酒边青。\n识字毫端通画意，审音窌畔得宫声。活计安排支枕睡，谁醉，生先无梦也无醒。\n\n作者：王鹏运",
        "《百字令 · 题孙隘庵《南窗寄傲图》》\n楚灵均后，数柴桑，第一伤心人物。招屈亭前千古水，流向浔阳百折。夷叔西陵，山阳下国，此恨那堪说。寂寥千载，有人同此伊郁。\r\n堪叹招隐图成，赤明龙汉，小劫须臾阅。试与披图寻甲子，尚记义熙年月。归鸟心期，孤云身世，容易成华发。乔松无恙，素心还问霜杰。\n\n作者：王国维",
        "《采桑子》\n高城鼓动兰釭灺，睡也还醒。醉也还醒。忽听孤鸿三两声。\n人生只似风前絮，欢也零星。悲也零星。都作连江点点萍。\n\n作者：王国维",
        "《点绛唇 · 屏却相思》\n屏却相思，近来知道都无益。不成抛掷，梦里终相觅。\r\n醒后楼台，与梦俱明灭。西窗白。纷纷凉月，一院丁香雪。\n\n作者：王国维",
        "《西河》\n垂杨里。兰舟当日曾系。千帆过尽，只伊人不随书至。\r\n怪渠道着我侬心，一般思妇游子。昨宵梦，分明记，几回飞渡烟水。\r\n西风吹断，伴灯花、摇摇欲坠。宵深待到凤凰山，声声啼催起。\r\n锦书宛在怀袖底。人迢迢、紫塞千里。算是不曾相忆。\r\n倘有情早合归来，休寄一纸，无聊相思字。\n\n作者：王国维",
        "《蝶恋花》\n窗外绿阴添几许，剩有朱樱，尚系残红住。老尽莺雏无一语，飞来衔得樱桃去。\r\n坐看画梁双燕乳，燕语呢喃，似惜人迟暮。自是思量渠不与，人间总被思量误。\n\n作者：王国维",
        "《蝶恋花》\n月到东南秋正半，双阙中间，浩荡流银汉。谁起水精帘下看，风前隐隐闻箫管。\r\n凉露湿衣风拂面，坐爱清光，分照恩和怨。苑柳宫槐浑一片，长门西去昭阳殿。\n\n作者：王国维",
        "《蝶恋花》\n满地霜华浓似雪，人语西风，瘦马嘶残月。一曲阳关浑未彻，车声渐共歌声咽。\r\n换尽天涯芳草色，陌上深深，依旧年时辙。自是浮生无可说，人间第一耽离别。\n\n作者：王国维",
        "《蝶恋花 · 百尺朱楼临大道》\n百尺朱楼临大道，楼外轻雷，不间昏和晓。独倚阑干人窈窕，闲中数尽行人小。\r\n一霎车尘生树杪，陌上楼头，都向尘中老。薄晚西风吹雨到，明朝又是伤流潦。\n\n作者：王国维",
        "《满庭芳 · 水抱孤城》\n水抱孤城，雪开远戍，垂柳点点栖鸦。晚潮初落，残日漾平沙。白鸟悠悠自去，汀州外，无限蒹葭。西风起，飞花如雪，冉冉去帆斜。\r\n天涯。还忆旧，香尘随马，明月窥车。渐秋风镜里，暗换年华。纵使长条无恙，重来处、攀折堪嗟。人何许，朱楼一角，寂寞倚残霞。\n\n作者：王国维",
        "《人月圆 · 梅》\n天公应自嫌寥落，随意著幽花。月中霜里，数枝临水，水底横斜。\r\n萧然四顾，疏林远渚，寂寞天涯。一声鹤唳，殷勤唤起，大地清华。\n\n作者：王国维",
        "《点绛唇》\n厚地高天，侧身颇觉平生左。小斋如舸，自许回旋可。\r\n聊复浮生，得此须臾我。乾坤大，霜林独坐，红叶纷纷堕。\n\n作者：王国维",
        "《多丽 · 煤山》\n晚烟空，孤亭碧霭蒙蒙。点春华、数行疏柳，柔丝漾出微风。燕飞来、空梁泥落，莺歌处、上宛春浓。飞阁流丹，崇台炫紫，兴亡一梦古今同。数百载、河山未改，依旧帝王宫。\n空惆怅，土花晕碧，杜宇啼红。忆昆明、劫灰馀烬，只今雨冷尘封。旧风流、灵和杨柳，新摇落、太液芙蓉。璧月无情，铜仙有泪，当年谁挽鼎湖龙。览遗迹、几番凭吊，怅恨已无穷，斜阳下，疏星渐露，漏滴壸铜。\n\n作者：王易",
        "《六州歌头 · 自述》\n南州词客，自号太憨生。形如石，心如水，目如晶。止髫龄，便作梁园客。喜谈论，工吟啸，爱风月，厌尘俗，懒趋迎。一室一床，一案一瓯茗。一点书灯，尽微吟漫饮，独坐尽三更。三五良朋慰孤零。\n时相过从，剪残烛，对尊酒，学清评。好春侯，趁风日，出郊坰，最怡情。每风朝雨夕，怨秋色，怕秋声。庭闱内，敦孝友，各无争。傥许挈家离俗，惟自适，宁慕高名。间抱琴携酒，水碧共山青，长醉无醒。\n\n作者：王易",
        "《渔歌子》\n柳垂青，花带艳。妆台独坐添悲感。泪容销，双蛾淡，索把镜儿呵暗。\n意潜潜，魂黯黯。纤腰渐觉春来减。燕声愁，莺啼惨，那得病儿不染。\n\n作者：王昙影",
        "《庆清朝 · 题王酉室半偈盦图》\n青桂连蜷，一袈裟地，佛龛雕缕如新。白毫弹指非非，梦亦成尘。赢得后来好事，一图分作两家春。今犹昔从来大隐，都住金门。\r\n此日停云群从，论休承才调，数道君身。祖庭爱士，泃濡欲湿枯鳞。苦叹焦桐未遇，殷勤为拂爨余痕。投珠恨，转成佳话，翻尽陈因。\n\n作者：叶昌炽",
        "《庆清朝 · 题王酉室半偈盦图》\n盘石留题，松窗半偈，温岐诗句翻新。画图重展，犹留燕市缁尘。还我青毡故物，依稀寒谷忽生春。谁持赠，虞山夫子，当代龙门。\r\n忆否铜坑山谷，看梅花如雪，百亿分身。归来痛饮，湖边网得银鳞。曩日纪群小友，鬓霜已改镜中痕。归何日山中老柏，共话前因。\n\n作者：叶昌炽",
        "《琐窗寒 · 松蒿隐归梓出朝阳门，词以志哀》\n刮面惊沙，朝阳门外，素车南下。丹旐飘扬，桥畔萧萧鸣马。叹金门十载郎潜，魂归谁与杯重把。但西风踯躅，衣冠如雪，道旁送者。\n斯人今不作，念吾党何依，礼堂长夜。精亡脉极，都为虫与注雅。矧茂陵剩稿无多，盛年早共应刘谢。为料量齾翰残篇，清泪如铅泻。\n\n作者：叶昌炽",
        "《琐窗寒 · 松蒿隐归梓出朝阳门，词以志哀》\n一昔人天，渭阳情重，怆然泪下。甥舅齐年，束发同骑竹马。到中年哀乐偏多，养生桐梓忘拱把。最伤心母氏，同怀七子，遂无存者。\n忆平头笼烛，每短巷相从，辄逾深夜。一廛聊寄，缝腋依然儒雅。何田家一院荆华，临风俄见三株谢。信彭殇自古难齐，水𢇍为陵泻。\n\n作者：叶昌炽",
        "《玉漏迟 · 冬深旅寄江壖，排闷自遣》\n暮色河桥柳。浅碧垂丝，嫩寒添又。倦倚西风，吹冷天涯吟袖。孤馆银屏梦远，蓦去路、烟波回首。芳信久。重忆梅花，小园开后。\n惆怅急鼓催年，镇画角声中，哀鸿频奏。满地江湖，浑忆剪灯良友。幸有匡庐擢秀。饷诗囊、一峰寒岫。归兴骤。压轻装、缊袍依旧。\n\n作者：叶恭绰",
        "《六州歌头 · 居庸长城》\n神州极目，今古几长城。居庸塞，联榆蓟，卫燕京，控龙庭。恃作华夷限，巢蜂蝶，穴狐兔，容蛇豕，争蛮触，混膻腥。锁阴重溟。洞启百年史，国耻充盈。更蓬莱左股，历劫剩枯枰。万里回萦。\n竟何成。况烟熛怒，飙轮迅，艨艟巨，幡旗精。高空制，后方战，合纵争，百欺凌。人类浑奚罪，相奔迸。赴秦坑，山河险，坛坫约，总难凭。何日町畦，尽泯兵革息，长庆由庚。尽边城戍垒，开辟付农耕。春满藩屏。\n\n作者：叶恭绰",
        "《真珠帘 · 孤雁》\n冥冥万里呼群急。叹浮生、也复漂流南北。一点落平沙，认往时踪迹。辗转惊魂犹未定，正雪满、寒滩芦荻。恻恻。待写怨留情，不成行墨。\r\n清影独占天涯，傍潇湘苦竹，泪痕凝碧。天半动哀声，似断弦瑶瑟。十二楼中明月夜，怅旧侣、那堪思忆。凄绝。只孤鹤横江，似曾相识。\n\n作者：叶慧光",
        "《秋霁 · 即景》\n凉雨初收，听殷地惊飙，瑟◆林杪。乱飐荷塘，轻摇荻岸，触耳商声激謞。天容皓皓。碧虚不许纤尘到。看窗外。远岫攒青，云絮一时扫。\n回首却忆，水国西风，蒹葭苍茫，江上残照。挂蒲帆、雁汀凫渚。秋痕点点在红蓼。菰叶蛤蜊渔艇小。十五十八，待寻万斛银涛，一奁霜镜，丛桂香好。\n\n作者：叶绍本",
        "《壶中天 · 忆葑门旧居》\n溪南旧隐，记竹间、三径茅茨不剪。碧水一湾，清绕屋、恰傍书窗吟槛。小垡栽花，闲庭种树，插架书千卷。蜗庐抱膝，未教俗客门款。\r\n只今蕙帐尘生，苔阶草歇，猿鹤空山怨。瘴海一官，家万里、忆煞丹枫江岸。子美亭高，闾邱宅古，几许闲游衍。他年卜筑，草堂应傍云巘。\n\n作者：叶绍本",
        "《浪淘沙》\n水软橹声柔，草绿芳洲，碧桃几树隐红楼。者是春山魂一片，招入孤舟。\r\n乡愁不曾休，惹甚闲愁，忠州过了又涪州。掷与巴江流到海，切莫回头。\n\n作者：左辅",
        "《卖花声》\n相见罢凭阑，并坐重关。熏炉初徙镜台宽。子石琢成莲叶小，教试麋丸。\r\n画扇翠峰攒，一面霜纨。别来诗句几曾闲。杂体江淹三十首，都写伊看。\n\n作者：朱彝尊",
        "《金缕曲》\n枕上闲商略，记全家元夜看灯，小楼帘幕。暗里横梯听点屐，知是潜回香阁。险把个玉清追着。径仄春衣风渐逼，惹钗横翠凤都惊落。三里雾，旋迷却。\r\n星桥路返填河鹊。算天孙已嫁经年，夜情难度。走近合欢床上坐，谁料香含红萼。又两暑三霜分索。绿叶清阴看总好，也不须频悔当时错。且莫负，晓云约。\n\n作者：朱彝尊",
        "《减兰》\n犀梳在手，逋发未撩匀面后。眉语心知，引过闲房步步随。\n颓香暖玉，牵拂腰巾带重来。一段归云，谁验蛇医臂上痕。\n\n作者：朱彝尊",
        "《天仙子》\n小棹若邪乘晓入，苎萝人已当风立。好春不雨但浓阴，铅水急。\r\n溪纱湿，丽草云根香暗拾。\n\n作者：朱彝尊",
        "《天仙子》\n小阁春寒烟乍禁，炉香先润鸳鸯锦。低帷才悔杀明灯，花影浸。\r\n窗棂渗，斜月一条刚到枕。\n\n作者：朱彝尊",
        "《洞仙歌》\n谢娘春晓，借贫家螺黛。须拗花枝与伊戴。傍妆台，见了已慰相思。原不分，云母船窗同载。\n丛祠灯火下，暗祝心期，众里分明并侬拜。尽说比肩人，目送登舻，香渐辣晚风罗带。信柔橹，呕哑拨鱼衣，分燕尾溪流，赤栏桥外。\n\n作者：朱彝尊",
        "《洞仙歌》\n津亭回首，望高城天远，何况城中玉人面。数邮签万里，岭路千重，行不得，懊恼鹧鸪啼遍。\n郁孤台畔水，解送归人，三板轻船疾如箭。指点莫愁村，树下门前，怪别后双蛾较浅。\n若不是，临风暗相思，肯犹把留题，旧时团扇。\n\n作者：朱彝尊",
        "《眼儿媚》\n那年私语小窗边，明月未曾圆。含羞几度，已抛人远，忽近人前。\n无情最是寒江水，催送渡头船。一声归去，临得又坐，乍起翻眠。\n\n作者：朱彝尊",
        "《霜天晓角 · 晚次东阿》\n鞭影匆匆。又铜城驿东。过雨碧罗天净，才八月，响初鸿。\r\n微风何寺钟？夕曛岚翠重。十里鱼山断处，留一抹、枣林红。\n\n作者：朱彝尊",
        "《柳梢青 · 记游》\n障羞罗扇，花时犹记，这边曾见。曲录栏杆，玲珑窗户，也都寻遍。\r\n两峰依旧青青，但不比，眉梢平远。第一难忘，重来崔护，去年人面。\n\n作者：朱彝尊",
        "《解佩令 · 自题词集》\n十年磨剑，五陵结客，把平生、涕泪都飘尽。老去填词，一半是，空中传恨，几曾围，燕钗蝉鬓。\n不师秦七，不师黄九，倚新声，玉田差近。落拓江湖，且分付，歌筵红粉。\n料封侯，白头无分。\n\n作者：朱彝尊",
        "《暗香 · 咏红豆》\n凝珠吹黍，似早梅乍萼，新桐初乳，莫是珊瑚。零乱敲残石家树，记得南中旧事。金齿屐，小鬟蛮语，向两岸，树底盈盈。素手摘新雨。\n延伫，碧云暮。休逗入茜裙，欲寻无处，唱歌归去。先向绿窗饲鹦鹉，惆怅檀郎终远。待寄与，相思犹阻。烛影下，开玉盒，背人偷数。\n\n作者：朱彝尊",
        "《春风袅娜 · 游丝》\n倩东君着力，系住韶华。穿小径，漾晴沙。正阴云笼日，难寻野马；轻飔染草，细绾秋蛇。燕蹴还低，莺衔忽溜，惹却黄须无数花。纵许悠扬度朱户，终愁人影隔窗纱。\r\n惆怅谢娘池阁，湘帘乍卷，凝斜盼、近拂檐牙。疏篱罥，短垣遮，微风别院，好景谁家。红袖招时，偏随罗扇；玉鞭堕处，又逐香车。休憎轻薄，笑多情似我，春心不定，飞梦天涯。\n\n作者：朱彝尊",
        "《卖花声 · 雨花台》\n衰柳白门湾，潮打城还。小长干接大长干。歌板酒旗零落尽，剩有渔竿。\r\n秋草六朝寒，花雨空坛。更无人处一凭栏。燕子斜阳来又去，如此江山！\n\n作者：朱彝尊",
        "《忆少年 · 飞花时节》\n飞花时节，垂杨巷陌，东风庭院。重帘尚如昔，但窥帘人远。\r\n叶底歌莺梁上燕，一声声伴人幽怨。相思了无益，悔当初相见。\n\n作者：朱彝尊",
        "《暗香》\n素天烟邈。点去鸿两两，碧云楼角。梦约不来，一剪微波渺难托。伤别伤秋未算，还点鬓、新霜经著。渐逗入、隔岁相思，花底歇深酌。谁觉。\r\n背虚幕。正不耐夜吟，玉绳低络。五湖计错。乡国蘋花渐非昨。何况空江画桨，悽荡损、萧娘眉萼。待寄语、江上水，月华又落。\n\n作者：朱祖谋",
        "《宴清都 · 壬寅小除夕阳山舟中》\n饯腊蛮村鼓。声声急、雁边低和鸣橹。琼箫市远，膏炉爓薄，好春何许。横溪数萼娇红，点缀入、迎年秀语。任向夕、雪意垂垂，韩山冷落眉妩。\n银荷翠管西船，歌呼簺博，浑忘羁旅。涂笺燥墨，沾杯淡酒，自温眠绪。荒鸡定怜沈梦，是一夜、乡心几处。唤绪风、帆色新年，春程未误。\n\n作者：朱祖谋",
        "《雨霖铃 · 清明过何笛帆乘骝桥故居》\n昏鸦啼涩。近连桥、路暗雨如织。孤云一逝何处，门巷乱、苔花綦迹。薄暝流飙，旋起渐、尘动欹壁。甚燕燕、凄语东邻，此地无人解吹笛。\n天涯酒醒消魂极。但匆匆、酹地空尊泣。文章枉换羁旅，零落尽、茂陵残笔。夜壑孤吟，应省今朝、过了寒食。待剪纸、重与招魂，梦断枫林黑。\n\n作者：朱祖谋",
        "《步蟾宫》\n昨宵圆月今宵雨。尽猜度、阴晴无据。沈沈酒病不成眠，笼画烛、销磨秋句。\n西园一霎衰红舞。料如水、年涯难驻。残秋纵不抵秾春，何苦任、昏鸦催去。\n\n作者：朱祖谋",
        "《鹤冲天》\n含笑浅，弄妆迟。芳事去心时。绣鞍骢马已空归。还约燕来期。\r\n镜屏移，花漏永。怅望女床鸾影。自家帘幕梦中逢。翻道宋墙东。\n\n作者：朱祖谋",
        "《菊花新》\n粲夜釭花明古巷。骢马连钱骄锦障。一笑试春衫，翻旧绣、天吴花样。\n十年身世牵尘网。梦初衣、故山凝望。黄蘖染丝无，须料理、画罗秋桁。\n\n作者：朱祖谋",
        "《婆罗门引》\n斜桥絮起，乱红牵恨点重茵。慵莺尚语残春。闻说凌波新步，遮断绣漪尘。恣蜡镫罗带，斗取闲身。\n长安丽人。算醉醒，总迷津。狼藉东风不管，只避花瞋。波帘翠颦，梦不散、相思堤上云。钗钿约、总是愁根。\n\n作者：朱祖谋",
        "《婆罗门引 · 六月既望，水西小榭纳凉，忆己亥是夕龙树寺旧游。用梦窗韵》\n纱巾倦整，绕池风起叠奁冰。泠泠雨度高城。帘卷天东娥镜，娟夕素妆成。奈临醒玉艳，尚妒闲情。\r\n南楼翠层。记被酒、踏莎行。未了琴尊短梦，惊散笳声。鸥边社凉，又拖逗、秋心生半庭。芳卷墨、自展罗屏。\n\n作者：朱祖谋",
        "《暗香 · 半农诵示苏龛和石帚之作，再踵其韵》\n露蟾玉色，凝酒边泪点，东风闻笛。梦老石湖，出手高枝未忺摘。临镜伤春几许，愁思托、江关闲笔。唤睡觉、一片仙云，幽语鹤争席。香国。\n旧约寂。断瘴海万重，半萼尘积。凤笺误泣，不许相逢许相忆。金屋商量未准，移怨咽、罗亭荒碧。待寄讯、稀翠羽，冷崦耐得。\n\n作者：朱祖谋",
        "《暗香疏影 · 秋晚过樵风别墅，分残菊一丛，归以梦窗谱写之》\n露黄一襭。向故人帽底，翻窥飞雪。病起重阳，帘卷西风晚寒结。愁味伤秋更苦，惜缥壶、家泉冰洁。记冷香、呼取馀杯，清事隔篱说。\n休道柴桑路远，小城正岁晚，人事凄绝。独坐遗芳，便有东风，不改漂摇柯叶。枝头甘抱枯香死，有霜后、伶俜孤蝶。愿此花、从此休开，占断义熙烟月。\n\n作者：朱祖谋",
        "《暗香疏影 · 湖帆静淑夫妇属题宋本梅花喜神谱，用觉翁自制夹钟宫调》\n碎珠一一，借粉函敛取，家林冰雪。笺管留珍，不待良金铸花骨。劫后人天岁晚，莫尽愁、灵芬销歇。算几生、风味依然，流藻入词笔。\n何况都房旖旎，瓣香致叩叩，薰遍芸叶。展取镫宵，与媵芳尊，恰称宜春奁帖。罗浮新月关同梦，愿双化、书丛仙蝶。倘数将、滂喜家珍，定有外孙能说。\n\n作者：朱祖谋",
        "《河满子》\n放却韶光百五也，添几卷新诗。诗里几多幽恨，夜窗唯有灯知。知我为谁憔悴，不知悴到何时。\n是假是真是梦，梦中曾见伊谁。只改情天成恨海，声声都恨来迟。到是不来还好，宵来梦见还思。\n\n作者：朱青长",
        "《沁园春 · 赠柳敬亭观潮》\n八月奔涛，千尺崔嵬，砉然欲惊。似灵妃顾笑，神鱼进舞，冯夷击鼓，白马来迎。伍相鸱夷，钱王羽箭，怒气强于十万兵。峥嵘甚，讶雪山中断，银汉西倾。\r\n孤舟铁笛风清。待万里乘槎问客星。叹鲸鲵未剪，戈船满岸，蟾蜍正吐，歌管倾城。狎浪儿童，横江士女，笑指渔翁一叶轻。谁知道，是观海枚叟，论水庄生。\n\n作者：吴伟业",
        "《塞翁吟 · 柬徐松叔，次周清真韵》\n故木参差下，槐翠梓碧珑璁。盖锦绣，掩西东。羡隔院芙蓉。无端卷起沧波浪，千缕万绪旋空。怕忍说，恨生重。\r\n水流断肠红。忡忡。休惆怅，前欢后约，都付与、邯郸梦中。伫一点、尘烟散处，只遥对、海角天涯，渺若云封。秋心万里，徙倚斜阳，独自临风。\n\n作者：吴湖帆",
        "《六州歌头 · 次贺东山韵》\n废兴一例，今昔几英雄。玄理洞。头角耸。劫磨中。苦心同。木铎人争重。何神勇。资天纵。朱旆拥。青丝鞚。逞西东。谈笑偃时，颓玉沉香瓮。咳唾腾虹。慨胡沙黩武，力尽铁胎弓。喘息横空。却匆匆。破江山梦。\n凌霄凤。鱼鳖共。浪飘篷。拚傔从。行倥偬。孰牢笼。散林丛。激厉情和众。为谁用。莫称功。枢宇动。雷云弄。渐成翁。若个天骄，自是炎黄种。顾盼生风。更相思千里，按剑击焦桐。北燕南鸿。\n\n作者：吴湖帆",
        "《醉花阴 · 次李漱玉韵》\n一炷芙蓉熏寝昼。倦卧偎驯兽。红药醉东风，宿酒延酲，荡漾春心透。\n寻思梦里相逢后。有旧香沾袖。却恼蝶纷飞，花底撩情，不管人消瘦。\n\n作者：吴湖帆",
        "《鹤冲天 · 次柳屯田韵》\n明蟾海上。比目颙凝望。离会两难期，还相向。爱浪恩波送，秋碧顿回春荡。名无关得丧。红粉禅心，漫道色生空相。芳盟暗忆，消息风魔情障。\n画里唤真真，如亲访。许似桐花凤，秦楼愿，箫吹畅。凭阑争一饷。好景流连，便尔倚偎随唱。\n\n作者：吴湖帆",
        "《倾杯乐 · 次柳屯田韵八首，仙吕调，都城国庆》\n绿萼横斜，暗香浮动，迷离相说无色。素女缀玉，锦幄贮月，恰使传春驿。岩边雪满寻芳信，倚朔风长笛。黄昏映水，回照影、绰约冰裁绡织。更忆。\n罗浮入梦，美人林下，还看双栖翼。省放鹤亭前，西泠桥畔，有江南诗客。紫陌催妆，红襟披韵，的皪珍珠迹。艳倾国。谁不数、海天吟碧。\n\n作者：吴湖帆",
        "《雨中花令 · 两色牡丹》\n十里中央铺锦障。醉芙蓉、翠屏金掌。魏紫酣霞，姚黄染月，双带同心一样。\r\n国色秾华欢共仰。倚阑干、殢人瑶想。禁院风披，梵宫日换，花与春旗争放。\n\n作者：吴湖帆",
        "《调笑令 · 恽南田落花游鱼图二首》\n清绝。清绝。诗境湖桥风月。双鸾隐见红菱。\n芳草绿裙带萦。萦带。萦带。花片游鯈自在。\n\n作者：吴湖帆",
        "《调笑令 · 恽南田落花游鱼图二首》\n鱼乐。鱼乐。水镜涟漪如沐。衔花拨剌浮沉。\n唼絮凌波缕金。金缕。金缕。春到人间知否。\n\n作者：吴湖帆",
        "《洞仙歌 · 春初雨中楼望，书示岚君》\n洒天梦雨，酿浓寒初就。一角高楼坐来久。展窗扉、■■料峭轻风，记少日、庭院试灯时候。\n如何平客闷，乡味登盘，椎髻围炉话杯酒。眼底旧家山，诗卷琴弦，尽闲寂、彀人消受。望故国、何时是归期，更问讯窗前，海棠开否。\n\n作者：何振岱",
        "《绛都春 · 咏盆梅，寄示道之、翼之》\n摇灯屏曲。袅一缕诗魂，和香来去。玉立癯身，寄托盆中无多土。掬泉漫入铜壶供，展病干、依然苍古。记锄明月，种成偏远，故园双树。\n重数。芳寻踪迹，疏篁外、冉冉绿鬟欹雾。晓梦斜街，旧日春寒怎生赋。深卮隔雪炉边句。问何似、瘦驴溪路。淡然吟对黄昏，横琴无语。\n\n作者：何振岱",
        "《醉花阴》\n守着灯儿红一颗。独自西窗坐。没得素心人，欲说无聊，只有梅花我。\n今宵真个能来么。奈梦都难做。比月旧时圆，钩起离愁，不醉如何躲。\n\n作者：何振岱",
        "《庆清朝慢 · 除夕听爆竹声》\n蛇壑年华，凤城灯火，东风催动春声。神弦乍歌迎送，上烛霄明。听向南邻北舍，流光电挚总心惊。才一瞥，蝶衣碎迸，翻讶飞霙。\r\n岁已尽，漏正永，试问夜何许，夜转三更。最是铜街叠鼓，依约雷鸣。犹记椒筵散后，千门歌吹杂箫笙。银台畔，腊花送喜，还缀琼英。\n\n作者：阮恩滦",
        "《绮罗香 · 愿在衣而为领》\n一幅鲛绡，几回忖量，拈却绣刀裁剪。稳贴双肩，记把芙蓉扣掩。缀珠翠、顾影沉吟，临镜面、瘦痕羞敛。漫寻春、蝶眷蜂怜，芳心犹恐旧香浅。\n绣罢重封奁箧，怕新来宽褪，琼酥销减。倦压鸳衾，兰麝休教再染。愁春去、怨雨啼云，惜花残、香柔红软。解罗衫、闲叠熏笼，甚心情更展。\n\n作者：吴森札",
        "《醉花阴 · 冬夜》\n拼却无聊微带醉。寒压罗衾翠。香圃落花深。雨点风声。\n迸乱惊侬睡。谯楼更鼓分明在。听彻声声泪。莫道不须愁，愁已深时，消却非容易。\n\n作者：吕采芝",
        "《渔歌子 · 渔人》\n占取烟波风露清。一竿斜袅小舟横。\n收网坐，带蓑行。绿水春山欸乃声。\n\n作者：吴尚憙",
        "《阮郎归 · 过十锦塘感旧》\n杏花疏雨洒香堤。高楼帘幕垂。远山映水夕阳低。春愁压翠眉。\r\n芳草句，碧云辞。低徊闲自思。流莺枝上不曾啼。知人肠断时。\n\n作者：佟世南",
        "《开元乐 · 秋思》\n夹岸芙蓉泣露，一行鸿雁吟秋。无限风前泪点，夕阳人倚西楼。\n\n作者：佟世南",
        "《壶天晓红豆》\n艳比鲛人泪颗，光交帝网珠丝。根苗何处种相思。不道相思是此。\n鹦鹉啄残何有，珊瑚碾就无疑。随人抛掷本如斯。但少记歌娘子。\n\n作者：吴瑗（文青）",
        "《南楼令》\n叶落见城厢，疏枝恨早霜。喜山林、乍换秋妆。多谢倪郎传画笔，渲绛赭、点苍黄。\n桥影恋残阳，沙痕引岸长。锁羁愁、十里清湘。著个诗人孤似雁，云黯淡，水微茫。\n\n作者：吕碧城",
        "《太常引 · 春半》\n小楼丝雨碧桃松，黄入柳条风。拾得半春慵，生小惯、纱窗个侬。\n羞弹绿绮，懒裁白苎，无奈是惺忪。拼不画眉峰，便有恨、能藏几重。\n\n作者：吴绮",
        "《太常引 · 春半》\n隐囊闲侧帽檐纱，春色遍天涯。小阁夕阳，梦只在、临邛酒家。\n当年嵇阮，依然重聚。颠倒醉流霞。寄语报莺花，肯说道、潘郎鬓华。\n\n作者：吴绮",
        "《太常引 · 春半》\n桂华清影漾曾波，月借水光磨。孤宿笑霜娥，算耐得、长宵几何。\n今年作客，中秋人过，不见旧银河。金碗共摩娑，三百盏、倾将未多。\n\n作者：吴绮",
        "《太常引 · 春半》\n斗鸡台下草如丝，吹断玉参差。春到野田迟，有大业、垂杨几枝。\n同来载酒，伤情词客，惆怅落花时。苔藓绿遗碑，访遍了、雷塘未知。\n\n作者：吴绮",
        "《惜分飞 · 寒夜》\n昨晚西窗风斜峭，又把黄梅瘦了。人被花香恼，起看天共青山老。\r\n鹤叫空庭霜月小，夜来冻云如晓。谁信多情道，相思渐觉诗狂少。\n\n作者：吴绮",
        "《醉花阴 · 与诗堂纳凉次宏载》\n月照红墙银汉皎，云去青山小。别院晚追凉，弄彻瑶笙，越觉花阴悄。\n琼浆满酌开怀抱，醉里乾坤好。暗麝夜香清，宝髻逢迎，暑向冰纨少。\n\n作者：吴绮",
        "《木兰花令 · 咏六月玉兰》\n芰翻风，梅送雨。几朵琼花惊带暑。沾晏粉，借荀香。汗落九英原是露。\n夏将徂，春向住。玉杯擎向瑶台处。云母幛，雪儿歌。不数王家珠几树。\n\n作者：吴绮",
        "《唐多令 · 其一 · 曾波阁玩月同雁冰诸君用稼轩韵》\n双鹤下缑山，青天月未残。对澄波、共倚朱栏。秋气着人罗袂爽，清露冷，不知寒。\r\n作客几时还，相逢且尽欢。况芙蓉、正耐人看。起舞花前仍大笑，谁似我，与君闲。\n\n作者：吴绮",
        "《唐多令 · 其二 · 将归感旧》\n水阁带春城，桃花骂小莺。二十年、重到红亭。多少烟云都过眼，山只对，故人青。\r\n往事漫伤情，扬州旧月明。算吾侪、酒恋诗萦。今夜不将鹦鹉醉，明日里，片帆轻。\n\n作者：吴绮",
        "《唐多令 · 其三 · 犹记》\n犹记别离时，梳头病起迟。向西窗、细问归期。弹指黄花都过了，春又上，腊梅枝。\r\n一雁寄相思，红笺小字诗。料匆忙、倒写乌丝。满纸春愁谁可数，算只有，杜鹃知。\n\n作者：吴绮",
        "《唐多令 · 其四 · 寒夜》\n斜月射回廊，无凭更漏长。笑归来、反是他乡。昨夜绣衾浑似水，应不为，五更霜。\r\n一事恁凄凉，朝来断客肠。待相逢、说向萧娘。蜡烛成灰犹不了，原化作，泪千行。\n\n作者：吴绮",
        "《鹤冲天 · 题钱葆馚舍人小像》\n采花陆渚，客梦来寻处。春晚得吟笺、相思句。山阴拿一叶，别馆临、秋留住。画里人堪侣。烟波点染，宛在绿蘋苍苎。金华早暮，起草催君去。\n肯任把白石、溪中煮。且鸾台凤蜡，细数尽、铜龙雨。鉴湖他日，许长条系艇，着我共倾幽绪。\n\n作者：吴绮",
        "《太常引 · 赏心亭》\n溪流绀碧柳扶疏。幽绝似玄都。第一是名区。真合称、周郎画图。\n袁安雅致，青山独卧，雪影共清癯。拔去恐须臾。问往代、清风怎知。\n\n作者：吴绮",
        "《夜游宫 · 华林园》\n濠濮空留馀想。翠华至、几番游赏。此日林泉都板荡。只宫蛙，闹秋风，连夜响。\n莫更登高望。便怪石、岂能无恙。何事最堪成怅怏。笑铜驼，出还埋，多扰攘。\n\n作者：吴绮",
        "《唐多令 · 初秋》\n凉入葛衣松。斜阳叠乱虹。帘影外、蝉语匆匆。轧鹊排桥看又过，零落尽，藕花红。\n愁极转成慵。黄花怕与逢。旧江山、恨煞吴侬。巷口乌衣城上柳，能几日，是西风。\n\n作者：吴绮",
        "《调笑令》\n花径。花径。添个愁人孤影。夜深月冷风寒。\n何处高楼笛残。残笛。残笛。吹破早梅悄息。\n\n作者：吴藻",
        "《金缕曲》\n闷欲呼天说。问苍苍、生人在世，忍偏磨灭。从古难消豪士气，也只书空咄咄。正自检、断肠诗阅。看到伤心翻失笑，笑公然、愁是吾家物。都并入、笔端结。\r\n英雄儿女原无别。叹千秋、收场一例，泪皆成血。待把柔情轻放下，不唱柳边风月。且整顿、铜琶铁拨。读罢离骚还酌酒，向大江、东去歌残阕。声早遏，碧云裂。\n\n作者：吴藻",
        "《摸鱼儿》\n是谁工、霓裳旧谱，一声声断还续。飘零淮海头将白，赖有随身竿木。花簌簌。叹老矣龟年、红豆伤心曲。两三闲屋。正白纻全翻，青衫对坐，石铫茗初熟。\n江南忆，我亦挂帆六幅。扁舟来剪波绿。平生结习惟耽此，听遍哀丝豪竹。春去速。算檀板、登场曾记唐衢哭。昆刀切玉。觉删尽柔声，唱成绝调，高响遏云谷。\n\n作者：吴藻",
        "《台城路》\n渡江桃叶歌声歇，伤心竟成春恨。打桨亲迎，横琴侧坐，想煞那回清均。护花最稳。有障掩青绫，墙围青粉。刻翠裁红，肩随妆阁索诗印。\n香衾拚负晓梦。但兰羞早洁，纤手同进。璧月难圆，彩云易散，艳福从来非分。东风太紧。怅芳草天涯，柳绵吹尽。听雨黄昏，画帘三两阵。\n\n作者：吴藻",
        "《台城路》\n两三闲屋临湖岸，青山对人如笑。十里莺花，半床书画，仙吏合居蓬岛。幽栖最好。好问讯林逋，结邻苏小。面面轩窗，水风开掩客寻到。\n波光一碧万顷，看屏前镜里，时度云鸟。红压阑干，绿侵帘幌，地近马塍春早。闲吟未了。听兰桨歌来，玉骢嘶杳。陶洗诗襟，乱丝丛笛闹。\n\n作者：吴藻",
        "《台城路》\n一家终日楼中住，千株万株华绕。借月传神，团香入指，点笔嫩寒春晓。鸥波梦悄，正写出双身，索来双笑。如水瑶台，问君修得几生到。\n和云低覆纸帐，看床头卷轴，深护多少。玉茗清才，缟衣仙侣，蛾绿两弯刚扫。重商画稿，记东阁吟馀，西湖吹老。解事雏鬟，并栖怜翠鸟。\n\n作者：吴藻",
        "《台城路》\n南湖绿净无今古，年年夕阳红湿。卖酒人家，试香池馆，一样帘波三尺。荒凉故迹。想曲曲阑干，玉纤曾拍。旧日妆台，杏梁除是燕相识。\n袈裟初地又改，剩横枝瘦影，吹透邻笛。老去秋娘，后来词史，画里依然裙屐。垂杨自碧。便啼煞春禽，不成春色。花月沧桑，水楼传赋笔。\n\n作者：吴藻",
        "《台城路》\n一重帘子凉波浅，新秋尚经阑暑。香兽金疏，酒螺翠减，尽日文窗关住。何曾听雨。自过了黄梅，夕阳红驻。玉井阑边，不应忘却候蛩语。\n罗纨谁待去手，暗蚊双鬓绕，轻斗飞絮。灭烛临风，停琴伫月，坐暖惺忪花树。桃笙似煮。便薄薄纱帏，梦来无处。欲傍琼楼，素娥愁未许。\n\n作者：吴藻",
        "《台城路》\n麦尘波暖闲鸥梦，盟鸥又添佳士。柳浪平桥，梅阴小屿，游屐一双初试。荷花桂子。漫凉入陂塘，月明山寺。半筑云窝，半邻酒市半茶市。\n诛茅曾记旧隐，自逋仙去后，何限芳思。画里偎香，吟边饮绿，分列琴樽图史。儿童笑指。笑蝴蝶飞来，坠红黏翅。点染春浓，两峰凝翠紫。\n\n作者：吴藻",
        "《台城路》\n晓莺啼破纱窗梦，东风又催花舫。水傍花流，花围水住，春水桃花新涨。兰棹画桨。有人影如云，坐来天上。认得仙源，一襟芳思幻霞想。\n清游放舟最小，苇绡千万树，都在曲港。饮渌开樽，吹香试笛，不尽浅斟低唱。芦芽渐长。看鸭鸭阑边，白鸥三两。落日柴门，老渔闲晒网。\n\n作者：吴藻",
        "《台城路》\n钿车不到西泠路，今年任教花瘦。雨急跳珠，云痴泼墨，愁水愁风时候。春馀夏首。看才放些晴，绿阴浓逗。买个蜻蜓，段家桥畔载诗酒。\n孤山山下坐久。见圆姿翠影，无数梅豆。蝶梦如尘，鱼天似镜，渐老藏鸦深柳。谁问笑口。有第一楼头，碧窗红袖。曲曲阑干，玉人垂素手。\n\n作者：吴藻",
        "《台城路》\n绿阴浓到山深处，溪流半湾如泻。步屧邀凉，移蓬碍翠，青子垂垂高下。芳期过也。只桃叶桃根，万枝齐亚。曲港桥头，断无人看楝花谢。\n桑梯似闻笑语，正柔条碎剪，蚕事将罢。碧碗初县，金盘未荐，四月村居难画。清游俊雅。算相约重来，定须槐夏。煮酒弦诗，玉纤梅豆把。\n\n作者：吴藻",
        "《台城路》\n笔床茶灶安排惯，重游翠深深处。寺小埋云，桥低压水，惟有幽人来去。蚕房笑语。看抽雪成丝，茧香新煮。一两三家，半藏农具半渔具。\n清和天气正好，夕阳红淡薄，圆盖千树。曲渚捞虾，回塘放鸭，万绿蒙蒙围住。光阴未暑。怕梅子黄时，又愁风雨。载酒明年，碧桃花定许。\n\n作者：吴藻",
        "《少年游》\n江南三月听莺天，买酒莫论钱。晚笋余花，绿阴青子，春老夕阳前。\r\n欲寻旧梦前溪去，过了柳三眠。桑径人稀，吴蚕才动，寒倚一梯烟。\n\n作者：吴锡麒",
        "《人月圆 · 寄外见况周颐《粤西词见》》\n长途多少伤心事，锦字报秦嘉。无端风鹤，严城鼓角，分散天涯。\n关河回首，柔肠寸断，泪渍红纱。重逢何日，片帆去远，千里云遮。\n\n作者：何慧生",
        "《暗香 · 水仙》\n秋花过了。对满除残叶，双鬟催扫。试卷重帘，别有幽香送晴沼。汉口烟波正杳。况洛水、微茫难到。想罗袜、定怯深寒，恋此一亭小。\n清晓。为谁好。待翠被香残，冶妆侵早。下阶一笑。摘取怜他鬓边袅。欹石浅栏相映，应不比、镜中低照。钗溜也、斜立处，更须悄悄。\n\n作者：李良年",
        "《桂枝香忆往》\n粉墙如雪。认枇杷几树，是相思叶。水榭吹红，点点上他裙屧。玉钩暗卷玲珑竹，尽移灯、载愁双楫。鞋香钿落，懒云微映，枕函斜月。\n记密写、薤书螺盒。有蛱蝶见来，鹦鹉能说。十载征衫，只做一番离别。乞浆崔护今憔翠，怕重寻、笑人桃靥。如何梦里，相逢依旧，好花时节。\n\n作者：李良年",
        "《壶中天 · 海陵道中》\n野芦吹雪，被西风、趱入烟波深处。隔岸微茫鸦弄暝，团破一川凉雾。浪挟帆飞，灯摇磷碧，暗洒横塘雨。篷窗休掩，祫衣新试吴絮。\r\n因念故里天寒，荒桥水长，目断鸳湖路。甚日归来还一笑，长伴渔汀鸥鹭。老树萧萧，颓阴黯黯，近市闻人语。残更数遍，拥衾空赋愁句。\n\n作者：杜文澜",
        "《长亭怨慢悼顾莺娘为鹿潭作》\n最凄绝、枇杷门户。几阵轻阴，落花辞树。月暗西楼，夜鹃啼血竟何处？玉眸迟暝，知未尽、牵衣语。唱惯鲍家诗，忍更向、秋坟听取。\n细数。自香瘢爇后，只共艳辰百五。春心费尽，算换得、雨酸风楚。当时若、休见云英，瘦不到、腰围如许。待剪断垂杨，还怕愁生霜缕。\n\n作者：杜文澜",
        "《真珠帘 · 秋帘》\n楼台十二琼钩静，甚新凉、缕缕遮拦不尽。漫卷看双星，怕笑人孤影。悄悄深深炉篆袅，露暗满、玉阶金井。回省，记月透玲珑，宫眉低印。\r\n心共误触流萤，傍波纹浪绉，荡摇难定。亸地一珠珠，料泪珠同进。更是西风今夜紧，惯逗隙、偷吹云鬓。天迥，帐纸阁寒生，听蛩孤凭。\n\n作者：杜贵墀",
        "《二郎神 · 秋叶》\n出门四顾，但树树替秋言语。恰作去就新黄，收回稠绿，青镜愁容似汝。自昔才人悲摇落，可更有、亭皋佳句。惟岭外夕阳，桥边流水，是漂流处。\r\n无据，辞根却似，无家归去。向渡口寻红，箧中搜字，才信闲愁最苦。凤去桐孤，鸦翻枫冷，又送晚来凉雨。人独自、门掩西风，对汝有何心绪。\n\n作者：杜贵墀",
        "《齐天乐 · 秋苔》\n西风偷入无人径，重重小门深闭。梧院黄飘，槐宫碧卸，添得一分憔悴。回廊瘦倚，剩当日凌波，蹴馀寒翠。冷护鸣蛩，怕重认取缀钱细。\r\n门前送行迹掩，趁昏烟暗雨，都作离意。写句栏边，捣衣石畔，渍过何人清泪。愁痕满地，便落叶无情，也都惊起。砌藓墙莓，断魂荒苑里。\n\n作者：杜贵墀",
        "《踏莎行 · 立春》\n芳草回心，平沙转翠。胧胧晓树如新醉。萦烟初系玉楼人，钗头空带宜春字。\n青鸟衔还，银幡传至。石华裙上东风细。开帘镇日待春来，春来浑是无情思。\n\n作者：李雯",
        "《满路花 · 和秦淮海》\n蝶粉黏花菂，桐泪沾帘额。罗衣浑不整、难消息。屏风数尺，疑有云山隔。凭著青鸾翼。月影通廊，那回相见加密。\n好天良夕，一别真轻掷。但有金缕枕、馀香迹。碧云何际，照那人颜色。无语深相忆。得来时，有个梦儿成匹。\n\n作者：李雯",
        "《凤凰台上忆吹箫 · 次清照韵》\n漏咽铜龙，风销蜡凤，醒来犹倚香篝。对双鸾临镜，妆罢还羞。满目青山画里，萦别绪、生怕凝眸。难消受，一庭芳草，半只帘钩。\n悠悠。春风度也，这千万垂杨，不系扁舟，自吹箫人去，凤锁云稠。应念别时清泪，登临处、回首江流。江流下，落花飞絮，遍写离愁。\n\n作者：李雯",
        "《定风波 · 佛会》\n贝页宣声动法筵，月华灯影照婵娟。半是伤春眉黛敛。无限，泪珠常近粉痕边。\n七宝幡成红绶带，人在温柔、乡畔白云天。总是玉人看不了。烦恼，楞伽无语静炉烟。\n\n作者：李雯",
        "《生查子 · 夏闺》\n二月算当归，于今将半夏。谁与醉菖蒲，芍药吹残也。\n啼鸟宿纱窗，清泪珍珠泻。红豆尽抛残，笑把林禽打。\n\n作者：宋琬",
        "《满路花 · 胭脂井》\n红牙歌玉树，翠袖翻金缕。临春梳洗罢、调鹦鹉。陈家狎客，惯把江山赌。楼船天堑渡。床下军书，锦笺催写新句。\n旧宫眢井，栏外青苔古。明眸秋水绿、为黄土。海棠花落，一片胭脂雨。环佩归何处。泉下芳魂，至今遗恨擒虎。\n\n作者：宋琬",
        "《暗香 · 华希逸写焚香图见寄》\n粉销一卷。慰客情寂寞，萝窗徐展。淡扫墨眉，莫是崔徽旧时面。菡萏炉安燕几，袅屏角、烟残沉片。启螺盒、拨火重添，绦脱坠香腕。帘卷。\n晚风剪。恨翠篆又销，梦里人远。对春易倦。忍记催熏绣衾暖。麝月双心如旧，奈焚向、凄凉庭院。怎怪得、无聊意，冶容笑浅。\n\n作者：李符",
        "《倾杯乐 · 黄雀》\n刺袜无巢。披绵有信，啁啾惯隐秋荻。摆丫乍熟，乱跃瘦影，早啄残红粒。江枫未落张罗遍，怕碎霜消息。脂瓶比滑，更染取、似酒鹅儿颜色。\n米汁调蒸候火，蔗胎微糁，下箸疑无骨。记屐响柴门，烹鲜约社，有山翁溪客。摘橘梯边，采菱缸外，为尔移吟席。结蓬荜。惟愿住、蒋村南北。\n\n作者：李符",
        "《金缕歌登道场山绝顶》\n雨洗春山好。种浮筠、风敲戛玉。四围青绕。伏虎重关岚光合，苔磴落花谁扫。过几处、精庐僧少。径转醅香茅店冷，听杨梅、叶底相思鸟。沽一醉，接篱倒。\n攀云更上峰娟妙。趁筇枝、寻香凤子，也难飞到。裘敝尘埃形憔悴，嘱与山灵休笑。呼猿鹤、振衣长啸。下有竹兜连桂楫，问游人、几个能登眺。望城郭，一丸小。\n\n作者：李符",
        "《醉花阴》\n烟水波深桃叶渡，又送君南浦。终古夕阳痕，六代江山，合让词人住。\n垂杨旧巷经行处，道是台城路。燕去入谁家，荠麦颓垣，莫顾雕梁误。\n\n作者：宋育仁",
        "《巫山一段云 · 梨花》\n腻粉匀梅白，凝脂分杏红。盈盈神女下巫峰。院落自溶溶。\n淡淡黄昏月，轻轻杨柳风。一枝带雨逗娇容。多被晓烟笼。\n\n作者：沈栗",
        "《琵琶仙 · 樱桃》\n春雨才过，正无数、浪蕊浮花开遍。一绺红溜低垂，宫中摘初荐。娇欲滴，朱盘满贮，记曾饤，照园欢宴。圆比明珠，红疑赤玉，凝伫生眩。\r\n最无据、缥缈青衣，赚游子、瑶台梦留恋。漫笑荔枝庐橘，见蔗浆还羡。鹦啄出、珊瑚粒粒，落个人，寂历庭院。遥想樊素当年，微遮歌扇。\n\n作者：沈鹊应",
        "《相思引 · 送韵仙主人赴南宫试》\n银烛深宵酒一樽。教人无可再销魂。心情撩乱，相对掩啼痕。\r\n便是离愁难撇却，也须珍重两三分。红笺消息，早报画楼人。\n\n作者：汪淑娟",
        "《夏初临怀覃九侄》\n蟋蟀窗前，枇杷栏下，碧窗倩画蟾纱。月杵秋砧，西溪一舸移家。桂堂灯影霜华。舞阑跚，竹叶频赊。双桥浓树，烟迷古藤，谁数昏鸦。\n东阳瘦日，南道愁时，青松红杏，词句怜他。海棠未醒，白门又落杨花。鱼尾残霞。甚春闲、燕子风斜。听鸣笳。山程水程，离思无涯。\n\n作者：沈皞日",
        "《绿意 · 春草》\n浓连水色，弄嫩晴，苒苒青遍南陌。别去王孙，愁满天涯，细雨又逢寒食。销魂最是汀洲路，有翠袖、蘼芜同拾。记送行、此地曾经古道，尚嘶金勒。\r\n珍重，登楼望远，乱红点缀处，还衬游屐。斗罢纤纤，小巷人归，但见烟痕狼藉。馀香不断，斜阳瘦影，几度蝶寻蜂觅。想昼间、梦绕池塘，好试谢家吟笔。\n\n作者：沈芳",
        "《琐窗寒》\n暗水潺湲，门深径曲，自寻镫户。层阴散晚，梦醒怯闻疏雨。甚秋来、树根乱蛩，伴人忍作伤离语。剩拥衾叹息，荒斋人静，顿愁羁旅。迟暮。\n登楼处。正素女青娥，斗寒三五。孤飞雁影，尚解衔芦呼侣。想相寻、唯有怨魂，琐窗绣阁还记否。向欢时、料有而今，泪落珠盈俎。\n\n作者：汪东",
        "《澡兰 · 香兰》\n纤翘弄羽，巧箭舒心，不掩澹姿秀躅。根移露畹，佩袭幽芳，底事又淹空谷。恨东风、最晚相逢，湘波流春去速。翠袖单、寒日暮，颦依修竹。\r\n却被徽弦换柱。试拂猗兰，小腰如束。山阴声侣，泽畔孤吟，往事更添枨触。便烧残、心字香灰，悬泪荷盘寸烛。梦未忘、绿染轻盈，烟罗裙幅。\n\n作者：汪东",
        "《归朝欢》\n莫怪此州元是蜀。禾稼连云书比屋。何人风义似康成，残编自守轻干禄。养亲余事足。更看欬唾霏珠玉。论襟期、唯同莫五，昕夕汗青竹。\n堪叹牛腰粗卷束。至竟流传余几轴。颇闻穷卷有诸孙，带经锄野耕还读。笑余来去熟。一瓢未饮犹空腹。记停车、钓丝厓畔，回眺乱山曲。\n\n作者：汪东",
        "《婆罗门引 · 题醇士画秋景，因忆北泉昔日之游》\n嘉陵岸渚，映沙湔水碧于油。宵来共泛轻舟。追忆良朋欢会，踪迹几淹留。乍惊风堕雁，暗浪分鸥。\r\n经年卧游。费画笔、点清瓯。忽觉凉生枕簟，壑断云流。知君正愁。对黄叶、空山一味秋。邀素月、独上层楼。\n\n作者：汪东",
        "《暗香疏影》\n映帘疏月。弄几枝瘦影，梅梢清绝。正苦忆君，入手光明眼花缬。如见逃禅醉里，巡檐索、幽香潜发。怅极盛、能几何时，青子暗藏叶。\n应为才丰遇蹇，酒醒恨未了，都付吟笔。百转流莺，一曲哀笳，可许调羹功业。高情不共繁华谢。又恰倩、鹿床相接。忍剡溪、蓑笠回舟，洒作满篷飞雪。\n\n作者：汪东",
        "《巫山一段云》\n玉女投壶急，余杭买酒赊。仙郎底用饭胡麻。餐秀吸流霞。\n天老羲皇张戏。图作枕中鸿秘。六铢衣褪更翾轻。仪态万方盈。\n\n作者：汪东",
        "《巫山一段云》\n魂魄来还去，音容是更非。菊芳兰秀系人思。风送白云飞。\n谷口花团绣锦。便作华堂燕寝。寒泉一勺贮冰瓯。聊与荐新秋。\n\n作者：汪东",
        "《巫山一段云》\n桂棹浮湘渚，莲歌嗣馆娃。莫愁生长自卢家。小印刻昭华。\n赠与昭华小印。换得口脂奁粉。痴魂忽坠九嶷间。丛竹泪痕斑。\n\n作者：汪东",
        "《巫山一段云》\n碎佩轻鸾舞，深帏睡鸭凉。误疑飞燕出昭阳。却是杜兰香。\n自弄蟠云新髻。不惯上清宫里。人间何处足遨游。滟滟百花洲。\n\n作者：汪东",
        "《哨遍 · 过景斋听谢翁一尘弹琵琶数曲。翁师诸城王心葵，世称第一手》\n荷沼未空，枫叶渐丹，略有林泉美。喜朝来、一客款荆扉。\r\n似东山、翛然高致。论乐旨。冥鸿自翔天际。霏霏谈屑皆名理。\r\n嗟縆瑟调琴，秦箫楚管，从来难谐俗耳。偶长吟、白傅琵琶词。\r\n请试为、诸君一弹之。四坐无哗，冰弦才拨，此声堪异。\r\n嘻。涧水泠泠，松风策策绕阶墀。急雨跳珠坠，琤瑽时密还稀。\r\n是浩浩平沙，嗈嗈群雁，数行高去复低飞。又苇岸横舟，渔家聚语，网罟遥夜，恍置身、河伯惊相视。\r\n甚却顾、萧斋共隐几。听砉然、裂帛声止。翁起笑，谓千古绝调只吾师。\r\n定场贺老，如今安在，独有岐王宅里。开元法曲尚留遗。\r\n问人间、知音能几。\n\n作者：汪东",
        "《婆罗门令》\n百忙里。把新词寄。偷闲里。再写新词寄。点点行行，红笺畔，都成泪。愁远道、开看泪如洗。\n鹃啼苦，春迤逦。折垂杨、缕缕情丝系。漫天絮影飘残后，过短巷、怕重伫吟辔。梦醒事往，杳隔千里。晚景苍茫，对此。空想欢娱地。尽扫欢娱意。\n\n作者：汪东",
        "《暗香 · 桃花狼藉篱落间，偶以兴感，和白石韵》\n数竿竹色。待有心付与，情人裁笛。唱了阳关，客舍青条已堪摘。春意随人去也，空闲阁、江郎吟笔。又片霎、落尽夭桃，凌晓拂茵席。南国。\n信寂寂。料瘴雨夜深，恨若山积。瘦檠对泣。胡不归来免思忆。尝愿经营小圃，书带匝、篱根新碧。谢世事、期共隐，可怜未得。\n\n作者：汪东",
        "《倾杯》\n晓乘风劲，倚檐枝、露滴纷如洒。客舍自临郊野。空庭畔、竹木成围，一碧阴阴，穿帘映瓦。荼蘼绽、香气染衣襟，因记当时，和醉鸳衾相覆，浓熏兰麝。\n人比天遥，水流春去，不惯笼鹦轻骂。斗草偏赢，藏钩细数，看取宜男满把。好语难知真假。南国虽有书问，频慰别离情，恼恨心肠，未全抛舍。\n\n作者：汪东",
        "《洞仙歌》\n灯下任、自拈象管，消得旅中愁绪。记驻马门巷，坠鞭伴侣。惊逢汉渚盈盈女。甚便展、香衾同倚，不分朝暮。渐绿尽、一院阴阴芳树。辛苦。每只为、暂时分手，泪花湿枕，指约三五。\n归期已早，背人凝伫。相偎先未论心素。但细数郎踪，闻道寻常游聚。便自有闲心，百般娇妒。此情念否。顿隔海天，深处蛮荒住。怕佳景、也成孤负。\n\n作者：汪东",
        "《秋蕊香》\n酒熟香擎满盏。妆了粉痕匀面。晚风袅袅度庭院。菊蕊黄胜数剪。\n南楼尽日探归雁。鸣声乱。儗凭支羽寄书简。还恐郎情久断。\n\n作者：汪东",
        "《归朝欢》\n万绪千端那可说。黯黯销魂唯是别。琵琶马上作边声，明妃远嫁尤凄绝。古今同怨结。擘钗分钿盟空设。指虚无、海山深处，涌见金银阙。\n艳质轻盈肤似雪。下望尘寰泪凝血。欲将碧海比深情，量乾海水情难竭。梦回添哽咽。梦中犹许魂飞越。渐看看、曙光分瓦，帘外挂残月。\n\n作者：汪东",
        "《宴琼林》\n休沐遇良辰，爱第一名园，堪避炎夏。步修径、绿竹影随人，凤尾枝枝潇洒。枇杷正熟，飞鸟共、金丸叠下。更虚亭、是处清香透，有风荷相亚。\n何意重游向此，顿凄然、情绪难话。暗想旧日携佳伴，尽留连忘夜。盟言在、芳踪杳杳，验遗迹、泪痕沾惹。怨词欲尽书笺素，还遭故人骂。\n\n作者：汪东",
        "《六幺令 · 露晞风转》\n露晞风转，凉候生微燠。厌厌舟眠初起，发短仍慵沐。墙外虫声似雨，绕砌闻先熟。青蛉飞逐。花冠耸立，艳紫娇黄胜秋菊。\r\n佳辰刚过九日，不见横波目。心事且付醇醪，快泻东西玉。年少光阴有几，肠断横汾曲。归期休卜。多应欢极，忘了银屏去世嘱。\n\n作者：汪东",
        "《菊花新》\n烛烬香残寒气冱。羁旅江城逢岁暮。高阁听松风，中自有、神仙佳侣。\n杯深正拟论心素。恰遭伊、劝人归去。撩拨万千愁，偏只在、一时闲语。\n\n作者：汪东",
        "《鹤冲天 · 和耆卿》\n桐阴路转，叶底残花堕。已过禁烟节，传新火。见伊镫影畔，朱颜敛、双眉锁。久久回身坐。不言不语，但只冷落别个。\n分明好事偏遭破。先验钗凤拆，衾鸾亸。假道元无意，还则肯、相从么。此恨天鉴那。平生心愿，未经恁般折挫。\n\n作者：汪东",
        "《雨中花令 · 浙人江印舸取庄周动与阳同波语，自署所居曰阳波阁。远道以图乞题，借赵长卿韵》\n竹柏交加千万树。春事已伤迟暮。绕屋芙蕖，浮船瓜蔓，梦到山阴去。\r\n动静阴阳皆有助。闲居自然堪赋。伫望停云，吾庐安在，惭咏陶潜句。\n\n作者：汪东",
        "《秋蕊香 · 为陈佩秋题美人独立图，用小山韵》\n手把宜男萱草。独立凤头鞋小。春来有甚闲烦恼。应为相逢不早。\n裁缝欲寄交河道。雁行少。殷勤暗祝还家好。莫待闺中人老。\n\n作者：汪东",
        "《婆罗门引 · 用曹组韵》\n芳华易尽，个人不语倚雕栊。情伤事，与春空。夜月惊乌啼碎，寥落古吴宫。望层台高树，泪眼朦胧。\r\n期欢再逢。万里隔，此心同。别有亭亭倩影，荷绽新红。斜簪欹佩，似含恨、遥立碧波中。应自悔、迟嫁东风。\n\n作者：汪东",
        "《生查子》\n薄情游未归，夜坐停针语。孤月正当窗，再拜陈雕俎。\n菱角两头纤，莲子中心苦。特底见风流，蜡泪纵横处。\n\n作者：汪东",
        "《大酺》\n看月临窗，花垂径，春满桃潭书屋。童年游息地，想碑残朱凤，断纹难续。旧业尘薶，荒园藓护，闻道时经樵牧。飘零平生事，况昆池节换，市朝翻覆。剩乔木人家，乱云山寺，尚迟幽躅。光阴如箭速。\n任衰鬓、蓬葆无新绿。唯伫叹、机云声价，王谢风流，总消伊、废笺闲烛。岁暮陶潜宅，应自惜、独存松菊。坐容膝，村醅熟。收取残泪，聊共持尊相属。醉忘烂柯几局。\n\n作者：汪东",
        "《倾杯 · 近和袁去华》\n梦醒朱楼镇锁，残日留斜影。向晚西风渐止，绕廊花叶静。尘封象管，弦断金徽何日整。伫徘徊，鸟啼虫语满荒径。\r\n宝钗分，篆烟烬，密誓嗟难省。镜换容华，带损腰围新来更。浮踪浪迹，不似年年秋期定。纵思归，更堪归路永。\n\n作者：汪东",
        "《倾杯》\n恩怨无常，悲欢难料，从来世情如此。闻君语便似，司马泪湿青衫，愤盈素纸。纵前欢、拌得而今忘却，未可正芳年，竟抛罗绮。绣阁深锁，冰弦绝时谁共理。\n想数番、求凰心事。为尽传知音，当炉曾许，誓约千金休换，柰何到此成轻弃。空伫望零涕。翻输与、当日虞家，君王骓逝。临分忼爽歌声起。\n\n作者：汪东",
        "《洞仙歌》\n不登廊庙，且幽潜林下。少室山人有高价。想躬耕南亩，梁甫吟成，成算在、西蜀东吴分霸。\n卧龙难得似，老去传经，门第扶风尚堪借。长笛韵凄凉，滴雨空阶，平阳坞、独醒中夜。又何如、丝竹后堂深，待只许、彭宣一尊同把。\n\n作者：汪东",
        "《归朝欢 · 岁暮不得归，顿动羁思，因念远方征戍之士，及为寇虏所徵迫者》\n急景凋年风惨冽。远望千峰飞鸟绝。博山添炷水沉烟，重帏深掩流苏结。悲来无暂歇。闭门久断行车辙。数归期、不知朝暮，揽镜已华发。\r\n地暖春光漏泄。因忆团圞儿女节。故园有信放梅花，天涯是处愁冰雪。四邻疲战伐。北韩烽火连南越。想依稀、石壕村畔，更作无家别。\n\n作者：汪东",
        "《六幺令 · 雪消鸳瓦》\n雪消鸳瓦，檐溜淙残滴。东风已催花信，梅蕊几枝坼。还待池冰泮了，照影波澄碧。忍轻攀摘。所思犹在，瘴海南头散关北。\r\n曾共探芳邓尉，蜡尽游山屐。别念携手清溪，更有行吟客。此际春生寒浅，未许吹横笛。彩笺题墨。归时休晚，认取当年旧香色。\n\n作者：汪东",
        "《芳草渡》\n尘合沓，尽钿毂晴催，班骓晚候。黯子规啼断，青青泪眼江柳。春思浓似酒。试春衫寒透。骀宕去，赚客桃花，懊侬麦秀。\n已负因缘香火，千里关山梨梦就。漫倒尽金尊，种出东风两红豆。岁华梦尽，路断仙乡烟九。泥滑滑，问讯荷锄归否。\n\n作者：沈曾植",
        "《芳草 · 长吉多神语，戏效其意》\n楚云低，潇潇暮雨，女贞细琐黄花。缡褷寻梦路，群群白蝶，杳杳青霞。荒祠熏圣画，数弦音小圣琵琶。道着履梅姑，是耶还更非耶。\r\n金华。北规明寸镜，青衣綷䌨，常在谁家。镜妆回半面，残脂零粉去，犹恁夭斜。丁丁双啄木，趁朝阳禹步枝丫。催画里，仙人挟弹，打了昏鸦。\n\n作者：沈曾植",
        "《倦寻芳 · 渡汨罗》\n素波箭激，新涨奁平，舟舣烟浦。道左残碑，题字不堪重抚。寂寂江天如梦寐，悠悠湘水无今古。悼贞魂，但怀沙事往，九歌悽苦。\r\n忆泽畔、行吟憔悴，渔父难招，詹尹空诉。怨偶椒兰，争念美人迟暮。鱼腹长怜埋恨日，蛾眉岂有容身处。近端阳，听迎神、数声箫鼓。\n\n作者：周之琦",
        "《倦寻芳 · 渡汨罗》\n佩兰怨曲，啼竹潸痕，魂断何许。吊古人来，还是冻云愁聚。倦雁稀迎前度客，昏鸦冷寄谁家树。数归程，但梨花梦隔，扣舷空阻。\r\n念几日、湘南留滞，窗暝栖烟，灯暗吹絮。望眼冥迷，不到夕阳红处。拂槛徒夸群玉见，推篷忍看飞琼舞。倚新词，待催将、棹歌声去。\n\n作者：周之琦",
        "《玲珑四犯》\n欲霁仍迟，蘸淡墨云痕，低护轻霭。湿粉疏窗，恰是碎琼堪爱。休笑冻粟皴肌，尽梦倚、玉林瑶界。伴冷吟姑射仙影，多幸短篷同载。\n贾生祠畔曾游处。想探芳、庆湖人在。早梅暗逗春消息，容易风光改。争奈怨入素琴，还泪洒、幽兰弦外。叹软红尘里，茶香酒绿，此情难再。\n\n作者：周之琦",
        "《好事近 · 舆中杂书所见得四阕》\n杭苇岸才登，行入乱峰层碧。十里平沙浅渚，又渡头人立。\r\n笋将摇梦上轻舟，舟尾浪花湿。恰好乌篷小小，载一肩秋色。\n\n作者：周之琦",
        "《芳草渡》\n朝非雨，暮非云。云如絮，雨如尘。百花时节闭重门。花有约，春有恨，最愁人。\n诉春怨。春又半。袅袅晴丝一线。怜春瘦，为花颦。花一片。飘得断。是春魂。\n\n作者：周之琦",
        "《玲珑四犯 · 虎丘春泛图，为张初白题》\n烟柳回塘，扬画桨声中，签翠低展。客与香迷，一舸镜澜徐转。莺语燕语难分，但醉倚、好花人面。数旧游彭蠡舟系，忘了小姑偷眼。\r\n四愁平子吴歈遣。漫沉吟、玉楼歌按。越娥佩响从归去，春共横波远。空付媚粉暗尘，荡冶叶、倡条零乱。问半眉山色，船唇篷背，黛痕谁见。\n\n作者：周之琦",
        "《河满子》\n栽得幽花数种，小庭雨腻烟浓。春自天台移到，人如阆苑相逢。\n今日人将春去，露珠啼碎香红。\n\n作者：周之琦",
        "《河满子》\n忆昔蒲觞饮后，惊心风鹤来时。多少朱门绣毂，匆匆絮影分飞。\n争似吾家络秀，琐窗闲赌围棋。\n\n作者：周之琦",
        "《醉花阴 · 玉河春望》\n策骑河边初放溜。风暖吹冰皱。染柳更薰梅，百样生新，只有春如旧。\n西山遥望峰尖瘦，绿锁林梢秀。风定晚来天，波湿残红，浸得斜阳透。\n\n作者：周寿昌",
        "《江城梅花引 · 苦雨夜坐》\n虚檐过雨响泉流。屋如舟，冷如秋。连日危栏，独倚望云浮。月又不来天似墨，空阶滴，一声声，都是愁。\n新愁旧愁愁未休，到眉头，到心头。强欲推愁愁不去，雨更句留。剪烛西窗，兀坐数更筹。闲事关心呼小婢，明早看、嫩芭蕉打碎不。\n\n作者：周寿昌",
        "《醉花阴 · 初三夜泊石门县，微霁见月同梦西》\n吹笛语儿城下路。帆卸明湖树。城上月蒙蒙，城下垂杨，尚湿前朝雨。\r\n自检麝囊灯畔觑。费尽闲情绪。无赖是秋鸿，但写人人，不写人何处。\n\n作者：周星誉",
        "《多丽 · 西湖，次蜕岩韵》\n满奁青，水天一色空冥。总相宜、淡妆浓抹，越娃千艳围屏。怨难招、孤山夜鹤，魂羞葬、甲帐秋萤。劫后湖山，朅来歌酒，恨梅迟放菊先零。漫凭吊、岳坟秋社，天醉怪人醒。劳梳裹、雾鬟烟髻，向我亭亭。\n酹词仙、马塍花鸟，更浇抔土西泠。漾轻帆、风翻白鹭，摇双桨、水戏红蜓。福地随缘，鬘天无恙，冷泉清瑟未同听。问何日、再寻鸥约，华发奈星星。稽留好，六桥三竺，花港蘋汀。\n\n作者：周岸登",
        "《望海潮 · 蜀都赋》\n江山天堑，提封天府，华阳黑水梁州。霞簇锦官，云横玉垒，芙蓉城郭清秋。通道自金牛。问蚕丛杜宇，今古悠悠。邪界金堤，萦洄巴字，带双流。\n雄都胜迹经游。记仙人药市，太守遨头。诗说草堂，玄谈卜肆，枇杷门巷寻幽。崇丽望江楼。借薛涛笺色，烘染芳洲。听取賨歌渝舞，神笔定边筹。\n\n作者：周岸登",
        "《梦横塘 · 丁巳惊蛰日书感》\n病馀疏酒，梦里惊春，琐窗尘暗瑶瑟。短约无凭，悄不记、铜驼坊陌。神镜霾云，药娥归海，晚烟愁碧。但零歌剩舞，断续犹闻，朝元路，层霄隔。\r\n衡端燕雀争平，聒羁人倦耳，冷泪偷滴。怪煞东风，偏误却、彩鸾消息。更谁与、敷红写翠。斗草筹花竞春色。雁羽差池，子规啼恨，满江南江北。\n\n作者：周岸登",
        "《玲珑四犯 · 为法源寺丁香度，大石调》\n轻剪优昙，衬贝叶珊柯，经院芳昼。醉白碑廊，香沁艳阳如酒。还讶鬓影欺花，料未许、絮迷春逗。赋上林、玉树初就，谁管庾郎清瘦。\r\n更摩文础铭思旧。绀云侵、紫衣重绣。东风待绾愁千结，前事空回首。休问故国梦华，怕误了、翠禽珍偶。寄麝尘新泪，凭咒钵，生红豆。\n\n作者：周岸登",
        "《多丽 · 代春人怨》\n点春妍。陌尘搀絮飞绵。看纷纷、黏红惹绿，柔情骀荡无边。绾游丝、燕窥帘误，牵弱线、莺掷梭穿。拾翠深盟，湔裙嫩约，锦鞋泥沁几行斑。等闲是、白榆天上，飞下沈郎钱。\n佳期阻、浪凭青鸟，偷递蛮笺。写相思、收将凤纸，麝煤香压愁烟。闭花房、守宫重捣，缄鲛泪、蜡炬相煎。怀璧羞完，嗽金同命，鸩囮厖吠誓先寒。纵捐却、汉皋珠佩，行露已堪怜。谁曾见、一杯婪尾，断送华年。\n\n作者：周岸登",
        "《渡江云 · 三犯净社拈题，雨意，限韵》\n山颦低锁黛，远岚翠匝，暝度楚天遥。半春频梦雨，雁后花前，恨逐舞红雕。余寒殢热，病损却、麟带宽腰。衣倦添，鸭眠熏减，麝晕掩羞潮。\n魂销。鸾弦香沁，凤轸音乖，也难成凄调。凝望极、云连芳草，青误征袍。风回絮卷浑如雪，漾酒旗、愁满江皋。凭醉赏，兰痕腻玉冰绡。\n\n作者：周岸登",
        "《多丽 · 积雨兼旬，忽放晴霁，是日由固口回城，舆中口占》\n雨初晴。白沙江上烟轻。正颁春、篮舆固口，岫蠃黛妩山屏。鸭头涨、前溪鸣玉，蛾眉妒、遥嶂舒青。峰褪云衣，轩回露网，柳绵飞送短长亭。见临路、杏新蒲小，袯襫劝春耕。\n如人意，惠风清昼，喜洽欢腾。记前朝、潇晨冷食，幰帏芳甸愁生。凤子巢、桐花冻乳，鸦雏觜、秧水孳萍。铃转相乌，歌来娇鸟，嫩簧新炙语流莺。纵犹有、楝花寒在，春事已堪惊。归途近，一江鱼浪，暖日高城。\n\n作者：周岸登",
        "《塞翁吟 · 丙寅夏仲苦雨兼旬，夜寒无寐，倚黄钟商一解》\n剪烛西窗下，心碎永夕丁东。与谁话，旧游踪。记赤雅蛮风。檐花细雨萧萧梦，镫暗泪滴金虫。幻眼缬，豆垂红。\r\n昵客子愁中。忡忡。言犹在，联床旧约，人已杳、云天断鸿。大招赋、魂归路远，怕徒费、宋玉悲怀，怨入江峰。家山梦里，辗转宵深，欹枕成慵。\n\n作者：周岸登",
        "《塞翁吟 · 简庵赋赠，依韵酬之》\n老拙无儿女，腾笑五十称翁。漫夸是，老来红。齿发渐笼东。坡仙赖有朝云伴，身外过耳秋风。溯宦辙，桂邕容。\r\n谕蜀更存邛。天公。笺徒上，卿云旦复，嗟梦断、黄人再中。误归计、峨眉路远，更谁分、买宅三荣，种荔泸戎。江关岁晚，矫首长吟，一任穷通。\n\n作者：周岸登",
        "《调笑转踏 · 姑苏台》\n游鹿。苏台曲。歌舞才停荒草鞠。吴波渺渺吴山簇。\r\n三策当年谁属。怒潮犹射胥门目。一舸鸱夷空逐。\n\n作者：周岸登",
        "《梦横塘 · 辛未惊蛰，金陵书感》\n断云心远，丝雨梦轻，晚来飞电虚掣。殿角春雷，合皂出、憎寒羞热。严鼓欺花，冷烟笼水，坏陵弹雪。认零金剩粉，乍澹翻浪，人天恨、空悲切。\r\n都言雁足无凭，甚烹鱼溉釜，也误珰札。嫩约钿车，难领略、郊游风物。更谁与、调莺剪燕，染柳熏桃斗春色。漫动愁吟，背人含泪，捻丁香千结。\n\n作者：周岸登",
        "《南柯子 · 代元草堂诗馀王从叔》\n薄酒禁愁重，遥山压恨低。几年不听杜鹃啼。记否枇杷花谢海棠肥。\n少日思奇服，风尘点素衣。东西南北竟何为。可奈青天道远未成归。\n\n作者：周岸登",
        "《渡江云 · 回雁峰》\n翠螺江上影，悬崖古树，树树有西风。一行征雁字，带著秋阴，嘹唳度孤峰。登高写望，踏残云支稳孤筇。空眼前、冷红飞舞，城郭晚烟中。\n游踪，僧楼瀹茗，石磴题诗，便回头如梦。还寄问、天涯消息，水远山重。思量又近黄花节，怅年年、孤负金钟。愁独立、催人几杵疏钟。\n\n作者：周祖同",
        "《朝中措 · 草》\n短长堤外尽斜阳，匀碧画潇湘。盼断天涯信息，销魂不止江郎。\n裙腰一道，踏青时节，莫上平冈。闻道鸳鸯冢上，东风最断人肠。\n\n作者：周祖同",
        "《醉花阴 · 春暮》\n风卷残红和梦碎。梦也伤憔悴。追想梦如何，梦不分明，梦醒还如醉。\n夕阳影里重门闭。别有销魂地。怎样卜销魂，要不销魂，恨少留春计。\n\n作者：宗婉",
        "《减字木兰花 · 和黍芗词韵》\n栖鸦流水。锦瑟玉箫尘土委。怊怅黄昏。新月娟娟影到门。\r\n画堂旧恨。梁燕归来愁问讯。绛腊分明，闷饮琼杯醉易成。\n\n作者：屈蕙纕",
        "《河满子 · 闻雁》\n太液何时雪尽，洞庭此日波荒。水碧沙明苔两岸，湖天古怨微茫。枫叶蓼花多处，勾留半在红乡。\n一路冲开雨密，数声拖得秋长。只有渔翁浑不管，中流自起鸣榔。几处高楼怕听，谁教错住潇湘。\n\n作者：易顺鼎",
        "《六州歌头 · 金陵吊古》\n金陵雪后，来访帝王家。龙和虎，莺和燕，豕和蛇。剩栖鸦。此日经行处，白门市，青溪埭，红板路，乌衣巷，寂无哗。欲问秦淮，旧院烟笼水，水更笼沙。甚当年商女，沦落也天涯。一曲琵琶，后庭花。\n念陵十一，楼十四，阑十二，暮云遮。鹦鹉墓，麒麟冢，草交加。树槎牙。废苑都栽菜，新编出，竹篱笆。儿女泪，英雄血，尚留些。不解长江何意，浑淘尽、六代繁华。但凭高希望，斜日大如瓜。吹起寒笳。\n\n作者：易顺鼎",
        "《绛都春 · 为琴绮赋》\n么弦独理。把万古东风，赚成商意。灯畔梦痕，镜里年华都如水。人天旧怨浑弹碎。算苦了粉郎葱指。鬘云夜堕，几番憔悴，萼华仙子。\n应是。海山韵杳，尽愁心、付与断红鸾尾。冷到玉徽，便觉相思真无味。桐丝一寸秋魂死。更休向、爨余飘泪。最怜兰恨将销，笼鹦唤起。\n\n作者：易顺鼎",
        "《逍遥乐 · 春草》\n梦影黏云无据。和他恨天残碧，销沉今古。才逗歌尘，又惹离愁，迷却一条归路。年芳偷度。怕无端紫曲门荒，茜裙人妒。正分手短亭，绿暗烟雨。\r\n送了芳骢初去。留将嫩莺还住。甚年年野火，烧不尽断肠处。香堤尚记得，曾碍凤莲双步。依前衬波南浦，别怀慵赋。\n\n作者：易顺鼎",
        "《洞仙歌 · 偶见丰台花谱中有山阴王眉子词三首，因用原韵，依调继声》\n砑笺小字，倩流莺相候。一寸春愁酒边逗。看衣香引蝶，镜影招鸾，漫赢得、茸唾尚凝衫袖。\n茜纱窗下坐，伤别伤春，如此销魂怎禁受。耳语更多时，斜亸香肩，怕倚断、笙囊绿绣。嘱花下银骢莫勾留，但别后相思，寄侬红豆。\n\n作者：易顺鼎",
        "《春光好》\n垂杨外，翠屏遮。谢娘家。记得门前开一树，碧桃花。\n流苏帐，掩银叉。销魂正玉臂笼纱。枕上江南春梦远，莫惊他。\n\n作者：易顺鼎",
        "《哨遍 · 檃栝鲍明远芜城赋》\n迤逦古原，北走雁门，南抵苍梧野。有漕渠，更轴以昆冈。对重江复关相亚。当盛时、曾闻沸天歌吹，钿车士女争游冶。看袤广三坟，格高五岳，崇干峻堞云遮。算芜城自古帝王家。况盐井铜山竞豪奢。五百余年，固护几扃，精妍士马。嗟。剖豆分瓜。\r\n离宫转瞬剩栖鸦。山鬼啼秋雨，霜飙夜吼惊砂。镇伏虎餐肤，肌鹰厉吻，黄埃白草秋潇洒。问镜槛银扃，璇渊碧树，如今鲜有存者。祇凝思寂听增悲咤。叹金屋名哇旧娇姹。已春魂、飘尽烟麝。兰心玉貌豆舍，骨冷腥尘下。抽琴命操，怨歌凄苦，为把沧桑细写。甚千龄万代休言，又边风、城上寒也。\n\n作者：易顺鼎",
        "《渔歌子》\n新涨如云欲到门。年年洗尽落花痕。\n斜照里，绿三分。二分春水一分村。\n\n作者：易顺鼎",
        "《绛都春 · 社题春水二首》\n东风乍起。猛皱碧一池，干卿何事。梦醒小楼，昨夜春寒，模糊记。悄然桃浪浮花至。几片入渔娃网里。卷帘才信，通宵腻雨，酿愁无际。\n弓履湔裙曾到，坐沙上、惹得鸳鸯惊避。鸥白鸭红，第一难忘侬乡里。锦帆总有天涯意。送尽了南朝帝子。防他又误离人，画船去矣。\n\n作者：易顺鼎",
        "《绛都春 · 社题春水二首》\n潮痕蹙缆。乍涨绿到门，移楼临岸。柳底路沉，花外天宽，春声乱。桃家姊妹离魂远。洗剩粉南朝香怨。一莺啼水，恨鸥占了，落红恩眷。\n流断华年不转，对芳影、私替浣纱人叹。松雪溅涛，画舫浑高瞒堤半。江乡鱼价年年贱。记柁阁香炊午饭。别来新翠苔矶，锦鸳睡暖。\n\n作者：易顺鼎",
        "《绛都春 · 重赋春水》\n鱼天始翠。见四尺画篷，和云飘起。桃片压香，倒浸红楼，沉沉地。斜阳染绿浑如醉。认万古春愁影子。紫萍来往，似寻不到，小桥原位。\n重倚。垂杨唤渡，便人语吹过，隔江都细。住在镜中，让与渔娃，闲梳髻。五湖负了鸳边誓。甚日办诗船行李。十年花样飘零，听莺听水。\n\n作者：易顺鼎",
        "《潇湘神》\n潇水波。湘水波。\n月明唱起竹枝歌。万艳万愁呼欲出，湘花颜色似湘娥。\n\n作者：易顺鼎",
        "《贺新郎 · 题潘星斋画梅团扇顾南雅学士所作也》\n驿使曾来否？正江南小桥晴雪，一枝春透。谁向故国新折取，寄作相思红豆。休错怨丰姿清瘦。数点花疏绕冷韵，待宵阑独鹤来相守。香雪海，漫回首。\n合欢扇在君怀袖。最多情团团月明，邀来梅友。不待巡檐频索笑，已共臞仙携手。且漫拟逃禅杨叟。但按醉花阴一阕，问几生修到能消受？纸帐底，梦回后。\n\n作者：林则徐",
        "《小重山 · 辛亥九日莱园登高》\n红树萧疏谢傅墩，残山馀一角，付闲云。手攀丛桂忆王孙，登高泪，岁岁洒清樽。\n望远更销魂，夕阳无限好，近黄昏。可怜破碎旧乾坤，西风紧，南雁不堪闻。\n\n作者：林朝崧",
        "《定风波 · 中秋集愚园为彊村补祝》\n净洗尘氛一雨凉。中秋天气日犹长。把酒祝君千万寿。知否。天教留眼看红桑。\n莫负名园今夜月。清节。未花桂叶亦芬芳。更擪玉笙铿铁板。休管。绿阴深处万蛩螀。\n\n作者：况周颐",
        "《倾杯 · 丙辰自寿》\n清瘦秋山，斑斓霜树，年年劝人杯盏。浮生事未信，全是似月难圆，比云更幻。便南飞、黄鹤依然腰笛，意懒旧江山，梦沈天远。自惜金缕，沧桑莫辞留倦眼。\r\n首重回、承平游衍。怕者回凭阑，斜阳如水，去日蹉跎，青镜鬓丝，较甚文章贱。持此恨谁遣。凭消领、梧叶闲愁，芙蓉幽怨，相期老圃寒花晚。\n\n作者：况周颐",
        "《塞翁吟》\n有约无风雨，不分冷落歌尘。几愁里，掩重门。黯烛泪襟痕。逢花拌酒年时梦，何处暂许温存。绣隐幕，麝飘茵。\n为说与消魂。冰轮。凭阑见、嫦娥自昔，浑未肯、多情向人。便真个、闻声对影，也无望、点拍霓裳，驻得浮云。相如倦也，只有纤阿，来照黄昏。\n\n作者：况周颐",
        "《六州歌头》\n飞蓬两鬓，容易雪霜欺。能似旧，青青否，一丝丝。不须悲。草木无情物，催换叶，清秋节，芳未歇，寒先彻，底禁持。似我工愁，倘不教憔悴，造物何私。况天涯漂泊后，昨梦都非。老态垂垂。镜先知。\n念欢事少，忧心悄，吾衰早，复奚辞。长似此，星星矣，欲胡为。莫频窥。一样伤心色，行滋蔓，到吟髭。金粉改，江山在，越悽其。商妇琵琶，咽到无声处，萦损蛾眉。便青春又也，忍忆少年时。醉插花枝。\n\n作者：况周颐",
        "《减字浣溪沙》\n锦瑟知人恨已深。如何弦柱不侵寻。暗思前事拥轻衾。\n灯灺自怜偏炯炯，更长难得是沈沈。一簪华发十年心。\n\n作者：况周颐",
        "《减字浣溪沙 · 美人唇1912》\n记向瑶窗写韵成。重轻音里识双声。石榴娇欲竞珠樱。\r\n笛孔腻分脂晕浥，绣绒香带唾花凝。怜卿吻合是深情。\n\n作者：况周颐",
        "《减字浣溪沙 · 美人颈1912》\n延秀雒川鹤未翔。蝤蛴玉映镜中妆。低垂腻粉却羞郎。\r\n书雁迟回劳引望，绣鸳偎傍惯交相。溜钗情味亸鬟香。\n\n作者：况周颐",
        "《减字浣溪沙 · 美人腹1912》\n妙相规前写秘辛。圆肌粉致麝脐温。个中常满玉精神。\r\n郎若推心谁与置，天教贮恨不堪扪。輖饥可奈别经春。\n\n作者：况周颐",
        "《减字浣溪沙 · 美人脐1912》\n可可珠容半寸余。麝熏温腻较何如。带罗微勒惜凝酥。\r\n酒到暂能酡绛靥，药香长藉暖琼肤。梦中日入叶祯符。\n\n作者：况周颐",
        "《减字浣溪沙 · 美人肉》\n丝竹平章总不如。屏风谁列十眉图。收藏惯贴是郎书。\r\n似燕瘦才能冒骨，如环丰却不垂腴。鸡头得似软温无。\n\n作者：况周颐",
        "《减字浣溪沙 · 题纗华词1912》\n容易金风到海湄。懒蓱吹聚两词痴。玉箫声里识君迟。\r\n记得凌云常自惜，剧怜饮水不同时。而今真个慰輖饥。\n\n作者：况周颐",
        "《减字浣溪沙》\n雁后霜前百不堪。飘镫何意得深论。赁庐天与近花庵。\n只为移情来海上，便须连句仿城南。人天慧业好同参。\n\n作者：况周颐",
        "《减字浣溪沙》\n忆昔梅边失赏音。十年凄绝据梧吟。为谁重理旧弹琴。\n青眼高歌望吾子，素心难得况而今。桃花潭水此情深。\n\n作者：况周颐",
        "《减字浣溪沙》\n彩笔能扶大雅轮。周情柳思更无伦。偶于疏处见苏辛。\n结习尽同成二我，多情不薄到今人。软红门外亦珠尘。\n\n作者：况周颐",
        "《虞美人影 · 影松峦峰》\n有时云与高峰匹，不放松峦历历。望里依岩附壁，一样黏天碧。\r\n有时峰与晴云敌，不许露珠轻滴。别是娇酣颜色，浓淡随伊力。\n\n作者：侯文曜",
        "《归朝欢 · 送汪雯远计偕》\n把酒送君歧路侧。残菊疏杨留落日。轻裘短剑入皇都，天涯谁个非相识。风流年少客。青山碧水供行色。听旗亭，秋棠佳句，声价重京国。\r\n董生对罢天人策。身惹御炉香拂拂。玉阶醉插杏花游，金闺夜点红灯出。功名安可测。三公那必皆头白。莫留连，布帆高挂，快趁西风力。\n\n作者：俞士彪",
        "《归朝欢 · 送汪雯远计偕》\n此日与君重执手。藉草问君无恙否。腮边已有数茎髭，老亲发白娇儿幼。奚囊何所有。去来赢得诗千首。叹休文，征尘污面，更比旧时瘦。\r\n荒原驴背秋霜厚。旅枕鸡鸣寒月透。人生岂愿久离家，饥驱不觉天涯走。中原方囗斗。虎争龙攫风雷骤。喜归来，柴桑小隐，松菊还如旧。\n\n作者：俞士彪",
        "《庆清朝慢 · 壬子腊八同毛大可陆荩思先生沈御泠陆云士章天节柳靖公吴瑹符诸子宴集》\n红酒催诗，绿波泛斝，千秋空想芳踪。谁知今朝欢宴，我辈重逢。薄暮门前雪霁，小梅枝上月朦胧。瑶席敞，氍毹座软，橙橘香浓。\r\n人世上，嘉会少，百年里多半，纷冗匆匆。且须相忘少壮，共话情悰。座上不衣自暖，阳春先到画堂中。明朝看，当筵新咏，还是谁工。\n\n作者：俞士彪",
        "《琐窗寒》\n剪雪成花，堆云掩月，小楼孤宿。纹衾叠起，惆怅后期难卜。忆当初、风情万千，把旧书一日千回读。向黄昏寂寞，魂迷烟树，心惊风竹。幽独。\n愁千斛。但事事关情，时时寓目。彩云何处，别后年华偏速。对寒窗、自抚玉琴，繁弦难理肠断曲。把临岐、未尽离言，梦里重叮嘱。\n\n作者：俞士彪",
        "《玉漏迟 · 案《东白堂词选》题作「别意」》\n西风多病客，那堪又是，离怀别意。相顾凝眸，此际难传心事。凭仗镜台青影，长与照、愁时颦翠。千万里。冷烟淡月，暮云秋水。\n知是浪蕊浮花，奈未免多情，谁能遣此。终日痴痴，小楼几番倦倚。忆着春纤佳处，但珍重、旧时针指。今夜里。凄凉自温鸳被。\n\n作者：俞士彪",
        "《河满子》\n残醉慵窥晓镜，贪欢失喂春蚕。百啭娇莺听不厌，海棠花下钩帘。日永屡添香脑，寒消欲褪银衫。\n髻上金虫喜子，胸前碧草宜男。六幅帐罗刚半掩，侧身春睡初酣。嘱付雕梁燕子，莫教细语呢喃。\n\n作者：俞士彪",
        "《一萼红 · 红梅》\n霜娟娟。似微醺乍醒，无力倚阑干。霞透铢衣，脂凝瘦骨，羡君顾影翩翩。曾思否、红罗亭外，明月底、能受晓风尖。一点冰心，轻它凡艳，斗色争妍。\n手撚一枝春色，正频思寄远，喜遇鸿旋。混迹红尘，犹怀丹灶，未许桃李随肩。因疑是、杏花颜色，立花阴、细细认娇颜。记起相逢旧日，玉照堂前。\n\n作者：俞庆曾",
        "《金缕曲》\n花信匆匆度。算春来、懵懂一醉，绿阴如许。万紫千红飘零尽，凭仗东风送去。更不问、埋香何处。却笑痴儿真痴绝，感年华、写出伤心句。春去也，哪能驻。\r\n浮生大抵无非寓。漫流连、鸣鸠乳燕，落花飞絮。毕竟韶华何尝老，休道春归太遽。看岁岁、朱颜犹故。我亦浮生蹉跎甚，坐花阴、未觉斜阳暮。凭彩笔，绾春住。\n\n作者：俞樾",
        "《琐窗寒 · 咏骨牌》\n片片雕成，星星点就，绮窗游戏。精莹可爱，雅称玉人纤指。听玲琅、摩挲几回，大家促坐湘帘底。早两三细数，高擎仙掌，怕人偷视。雕几。\n清于水。苑错落敲棋，竹声更脆。三长四短，漫把闲愁句起。卜相逢、团栾聚头，有时巧合心暗喜。愿欢情、地久天长，莫学幺弦细。\n\n作者：俞樾",
        "《河满子 · 观傀儡戏》\n一样歌衫舞袖，偏宜小小排当。几缕红丝烦月老，倩伊暗里牵将。莫笑形骸槁木，居然优孟冠裳。\n对对鱼龙曼衍，声声箫管悠扬。锦幔低垂看不尽，消磨半角斜阳。为语郭郎鲍老，大家傀儡登场。\n\n作者：俞樾",
        "《哨遍》\n讲舍数楹，高居圣湖，紧傍孤山趾。登小楼、一望众峰低。扑帘旌无边苍翠，柳乍稊。吾来纵寻春色，沙堤十里垂杨里。俄菊径添黄，桐阴减绿，秋光清丽如此。喜故人三两共尊罍。直坐到南屏暮钟催。便算秋来，雅集俞楼，遂成韵事。噫。君试思之。\n此楼于我蘧庐耳。天地吾逆旅，楼中人更如寄。任李赵张王，殷翁柳老，推排递向楼头倚。吾坐拥皋比，于兹十载，行云流水而已。仿庾楼姓氏此留题。又只恐徒贻后人嗤。启争端、谢墩何异。平生空洞无物，万事皆游戏。即如吴下荒园一曲，亦与邮亭等视。刻舟求剑岂非痴，到秋风、且来同醉。\n\n作者：俞樾",
        "《绛都春 · 分咏京师词人第宅，得洪稚存卷施行阁》\n仙猿化后。问门柳径菊，巢痕依旧。望雨放歌，看月携尊重搔首。珠三剑七消沈久。但光气、分明牛斗。注经笺史。丛残蠹屑，剩芬存否。\n清昼。三天退食，据梧正惓惓，冰怀霜候。梦断绛纱，泪染青袍嗟双负。红心根薄春阴厚。待归去、云溪相守。旧时门巷幽寻，更谁酹酒。\n\n作者：金兆蕃",
        "《绛都春 · 古藤书屋，和龙伯》\n覆庐运气。去天定几尺，红墙影里。巷口树阴，户外辚声双扉启。谈诗直到冰轮起。劝加饭、殷勤兼味。暂移家具，为花住也，梦寻乡里。\n归矣。拿舟戴笠，赐书过万卷，柴门重理。虺蔓倚风，蝶蕊堆霞前尘记。垞南垞北千竿翠。念京洛、故应无此。只今谁问藤阴，更拈剩紫。\n\n作者：金兆蕃",
        "《绛都春 · 渌水亭，和闰枝》\n乌衣梦醒。送春似过翼，园林幽夐。地近绛霄，才称黄门声华盛。无端环玦寒宵迥。正孤坐、推敲难定。怪他心迹，春光最好，怎教凄哽。\n消凝。簪花帽侧，待谁为绾住，云晨烟暝。塞雁乍还，仙骥将迎缑山顶。至今泉水清于镜。倘留得、青衫瘦影。翠微定是无情，对人意冷。\n\n作者：金兆蕃",
        "《绛都春 · 红雨轩，和泽丞》\n楼东倦燕。带花片半湿，初晴庭院。翠羽共吟，琼管同携珠帘卷。徘徊玉手生绡扇。更推许、花阴窥见。镜盟钗约，分张最恨，种桃人远。\n凄黯。无心按曲，怨春生未忘，文窗残翰。几曲画阑，还绕妆楼庭芜满。棠香褪尽桑尘换。便环佩、归来犹恋。尽教偏和渔歌，怅云易散。\n\n作者：金兆蕃",
        "《六州歌头 · 岁暮感怀，用东山韵》\n残年倦旅，心迹一浮萍。忺酩酊。游溟涬。酒如渑。鬓霜惊。每饭在乡井。梅破岭。松翳径。杨枝靘。桃花圣。四时情。鹎鵊高吟，无梦不思颍。竹屋茅亭。对明湖十里，宛转棹歌声。旧侣将迎。话生平。忆贞元盛。\n诗酒兴。莺花影。曲江晴。瑶佩赠。琼楼迥。百无成。尽飘零。众醉敢孤醒。调龙性。结鸥盟。笳鼓竞。风尘暝。误归耕。户外沧桑，吾自爱吾鼎。浅雪深更。拨寒炉灰看，心字转分明。百感纵横。\n\n作者：金兆蕃",
        "《一萼红 · 久雨初霁，出郊访张咏清丈》\n小桥西。讶春寒泼水，新柳未全稊。屐印阶苔，帘遮门柳，烟草尽自凄迷。槿篱曲、柴扉昼闭，喜客至、凤字不须题。玉茁桃援，珠苞藤萼，勤护香泥。\n为道四郊多垒，破钟鱼寂寞，暗动惊鼙。旗影翻风，角声沈水，兵气欲化虹霓。钓矶畔、孤筇近出，寄诗思、斜日一莺啼。却听回帆鼓声，正度前溪。\n\n作者：金兆蕃",
        "《一萼红 · 访香山团城。乾隆时金川荡平，阅武策勋于此》\n策疲驴，访先朝行殿，沙涧踏新晴。老栝皴霜，盘松托月，萧瑟并作秋声。剩三两、白头戍卒，伴过客、楼堞指空营。瘦塔云颓，丰碑藓合，没个人行。\n峰际危碉错峙，记高秋肄武，玉辇曾经。列帅韬弓，名王进炙，开边九驿威名。莫重向、禅房话旧，恐残衲、世外也伤情。一片摇风燕麦，绿遍荒城。\n\n作者：俞陛云",
        "《醉花阴 · 拟漱玉薄雾浓云愁永昼原韵》\n香烬帘间消白昼。门掩金铺兽。清盏荐黄花，连日霜晴，乍冷心先透。\n秋风病骨初吟后。似药香沾袖。人意不如花，篱外青山，也到秋来瘦。\n\n作者：姚华",
        "《芳草渡 · 兰，拟清真》\n削翠颖，正丽日江南，乱莺飞起。念陌薰风透，闺深梦暖人喜。香草情悴美。宜骚心琴音，露佩重，未皦秋光，独茂春气。\n幽致。雅怀淡影，楚畹通波川自媚。素心好、潇湘过雨，愁痕泻清泪。晓寒始断，替粉本、霜绡堪试。谩赠芍，共采莲溱并洧。\n\n作者：姚华",
        "《金明池 · 咏寒柳》\n有怅寒潮，无情残照，正是萧萧南浦。更吹起、霜条孤影，还记得、旧时飞絮。况晚来、烟浪斜阳，见行客、特地瘦腰如舞。总一种凄凉，十分憔悴，尚有燕台佳句。\r\n春日酿成秋日雨。念畴昔风流，暗伤如许。纵饶有、绕堤画舸，冷落尽、水云犹故。忆从前、一点东风，几隔着重帘，眉儿愁苦。待约个梅魂，黄昏月淡，与伊深怜低语。\n\n作者：柳如是",
        "《步蟾宫 · 寿潘庆济表兄封翁七十双庆》\n岁星下界来游戏。休再问、神仙甲子。鹿车对挽出花间，难得是、椿萱并美。\n晚年骑省无情绪，且种就、庭阶兰芷。洪崖喜捧寿觞来，愿许附、霓裳队里。\n\n作者：洪炳文",
        "《百字令 · 寄怀协之，闻游西湖，用东坡赤壁韵》\n为苍生起问，谁是江左风流人物。把酒新亭，教我辈留得，江山半壁。歇浦晨经，函关宵度，衿袖皆风雪。虬髯人去，此间偏有豪杰。\r\n遥忆范蠡当年，五湖舟稳，载西施俱发。丝竹中年应屏尽，只是盛名难灭。未愧卢前，且居王后，镜里添华发。相思万里，孤心一片明月。\n\n作者：胡汉民",
        "《大酺 · 社园饯春》\n又牡丹阑，酴醾到、花底清尊相属。春光留不住，尽临岐珍重，坠欢金谷。燕蹴英飞，莺呼客醉，何减当筵丝竹。东风多情甚，护残红一半，艳娇香足。奈禅榻闲心，锦城芳事，暗生枨触。\r\n春归休怨速。送春句、还许年年续。且试问、玄都新树。凝碧荒波，几乘除、望中华屋。一片苍茫感，频伫立、夕阳栏角。渐零落，贞元曲。弦涩孤调，空和啼鹃声促。梦余漫题小录。\n\n作者：夏孙桐",
        "《诉衷情 · 为艺风题双红豆图》\n珊瑚颗颗泪生春。珍重采芳人。天涯心事谁与，易种是愁根。\n开玉合，掩金尊。自殷勤。东风无据，渺渺佳期，怊怅黄昏。\n\n作者：夏孙桐",
        "《调笑令 · 即景》\n长夜。长夜。坐得愁人愁绝。满楼花雾香清。\n隐著一帘月明。明月。明月。不管人间离别。\n\n作者：孙瑩培",
        "《百字令 · 和花海叔韵兼寄仙品》\n喧蜂闹蝶，倚熏笼绣倦，绿窗残缕。栏外风传花信息，廿四番今过五。杏雨霏红，柳波漾碧，芳草无情绪。重门深掩，任他春色如许。\r\n犹记社日停针，雕梁燕子，还觅年时侣。旧恨新愁抛未得，种种都来眉妩。芳讯鱼沉，新词韵险，没个商量处。黄昏月冷，画屏斜立无语。\n\n作者：孙云凤",
        "《踏莎行 · 初春》\n芳草才芽，梨花未雨。春魂已作天涯絮。晶帘宛转为谁垂，金衣飞上樱桃树。\r\n故国茫茫，扁舟何许。夕阳一片江流去。碧云犹叠旧河山，月痕休到深深处。\n\n作者：徐灿",
        "《青玉案 · 吊古》\n伤心误到芜城路。携血泪、无挥处。半月模糊霜几树。紫箫低远，翠翘明灭，隐隐羊车度。\r\n鲸波碧浸横江锁。故垒萧萧芦荻浦。烟水不知人事错。戈船千里，降帆一片，莫怨莲花步。\n\n作者：徐灿",
        "《河满子 · 闺情》\n兰炷旧萦裙摺，玉纤新换筝弦。怊怅一声河满子，双流珠泪君前。七十二峰霜色，霎时吹到愁边。\n碧海青天夜夜，绮窗绡帐年年。楼外金堤堤上月，昔人几度偷圆。可惜紫骝嘶处，一行杨柳依然。\n\n作者：徐灿",
        "《永遇乐 · 舟中感旧》\n无恙桃花，依然燕子，春景多别。前度刘郎，重来江令，往事何堪说。逝水残阳，龙归剑杳，多少英雄泪血。千古恨、河山如许，豪华一瞬抛撇。\r\n白玉楼前，黄金台畔，夜夜只留明月。休笑垂杨，而今金尽，秾李还销歇。世事流云，人生飞絮，都付断猿悲咽。西山在、愁容惨黛，如共人凄切。\n\n作者：徐灿",
        "《醉花阴 · 卜归》\n小步闲庭香馥馥。柳眼新垂绿。游赏共谁欢，寂寞今春，只是调莺熟。\n银筝错乱难成曲。纤手临池浴。昨夜梦中归，自向花前，暗掷金钱卜。\n\n作者：徐元瑞",
        "《疏影 · 春露》\n海棠庭榭，看黄昏月上，凉玉微泻。夺得燕支，獭髓和匀，风容十倍轻冶。画栏不觉罗裙涴，只怪道、寒添今夜。滑盈盈、一道苍苔，银砌等闲休下。\n瓶窦井华新汲，起来对宝镜，蛾绿新写。小朵斜簪，秾艳未干，便觉鬟云低亚。洛妃无语凌波远，见说弄、明珠盈把。但凭伊、散入花间，莫上相思鲛帕。\n\n作者：孙鼎臣",
        "《凤栖梧 · 春草》\n廉纤丝雨春阴重。嫩草平铺，低把金鞍鞚。绿遍天涯无半缝。怜伊岁岁和愁种。\r\n飞絮落花都不动。斗帐微寒，自做池塘梦。明日踏青谁与共。芳郊怕损鞋头凤。\n\n作者：徐釚",
        "《开元乐 · 春梦》\n愁锁长堤芳草，梦回小院梨花。刚道绣茵重展，醒来依旧天涯。\n\n作者：徐釚",
        "《蝶恋花 · 咏杨梅》\n纨扇生风人衣葛。尝尽樱桃，又过黄梅节。青李来禽闲抚帖。生生啮碎胭脂雪。\n冰碗盛来消暑渴。可似杨家，佳果江南绝。点破绛唇才一撮。轻罗色染春纤捏。\n\n作者：徐釚",
        "《天香 · 龙涎香》\n璇室瑶窗，海天良夜，睡鸭朦胧初起。凤脑烧残，鲛绡裹罢，别是一番滋味。玄霜捣就，被一缕心烟萦系。梦绕芙蓉帐内，魂消水晶宫里。\n年时雀台分矣，秋风又遇湘中娣。雾湿云鬟，泪滴莹莹青绮。蚕蠋聚精欲化，正月明、风细冷如水。迷迭输他，甲煎添未。\n\n作者：徐釚",
        "《河满子 · 春夜棠村公席上观小伶演剧，同蛟门赋》\n小部钧天夜奏，听来如醉春酲。赢得司空曾见惯，偏爱杜牧多情。记取当筵红豆，能消几束吴绫。\n锦瑟初停再鼓，琼丹细酌还倾。剩有鲛人珠一颗，彩鸾驾出云軿。惆怅马融帐底，风流那减安陵。\n\n作者：徐釚",
        "《菩萨蛮 · 题蝶庵词，寄阳羡史云臣》\n浓阴欲洗桐花甃。旗亭一曲抛红豆。唱到蝶庵词，开残芍药时。\n子规啼不住。归梦牵人去。烟艇几时移。从君罨昼溪。\n\n作者：徐釚",
        "《琐窗寒 · 苔》\n几度春来，连番雨过，旧时庭宇。沿缘渐绿，也有东风吹汝。傍墙阴、荒寒自怜，落花飞絮都无绪。任空阶长遍，钱钱难买，韶华常住。闲伫。\n题诗处。认石上模糊，剥残如许。土花谁扫，一片藓黏孤树。只残碑、凉露卧烟，碎纹刻净青未去。看红桥、瘦柱波横，碧绣千年古。\n\n作者：殷秉玑",
        "《山花子 · 林下荒苔道韫家》\n林下荒苔道韫家，生怜玉骨委尘沙。愁向风前无处说，数归鸦。\r\n半世浮萍随逝水，一宵冷雨葬名花。魂是柳绵吹欲碎，绕天涯。\n\n作者：纳兰性德",
        "《天仙子》\n月落城乌啼未了，起来翻为无眠早。薄霜庭院怯生衣，心悄悄，红阑绕，此情待共谁人晓？\n\n作者：纳兰性德",
        "《天仙子 · 渌水亭秋夜》\n水浴凉蟾风入袂，鱼鳞触损金波碎。好天良夜酒盈樽，心自醉，愁难睡，西南月落城乌起。\n\n作者：纳兰性德",
        "《风流子 · 秋郊射猎》\n平原草枯矣，重阳后，黄叶树骚骚。记玉勒青丝，落花时节，曾逢拾翠，忽听吹箫。今来是、烧痕残碧尽，霜影乱红凋。秋水映空，寒烟如织，皂雕飞处，天惨云高。\r\n人生须行乐，君知否。容易两鬓萧萧。自与东君作别，刬地无聊。算功名何许，此身博得，短衣射虎，沽酒西郊。便向夕阳影里，倚马挥毫。\n\n作者：纳兰性德",
        "《生查子》\n惆怅彩云飞，碧落知何许？不见合欢花，空倚相思树。\r\n总是别时情，那得分明语。判得最长宵，数尽厌厌雨。\n\n作者：纳兰性德",
        "《生查子》\n东风不解愁，偷展湘裙衩。独夜背纱笼，影著纤腰画。\r\n爇尽水沉烟，露滴鸳鸯瓦。花骨冷宜香，小立樱桃下。\n\n作者：纳兰性德",
        "《生查子》\n短焰剔残花，夜久边声寂。倦舞却闻鸡，暗觉青绫湿。\r\n天水接冥蒙，一角西南白。欲渡浣花溪，远梦轻无力。\n\n作者：纳兰性德",
        "《好事近》\n马首望青山，零落繁华如此。再向断烟衰草，认藓碑题字。\r\n休寻折戟话当年，只洒悲秋泪。斜日十三陵下，过新丰猎骑。\n\n作者：纳兰性德",
        "《采桑子 · 谢家庭院残更立》\n谢家庭院残更立，燕宿雕梁。月度银墙，不辨花丛那瓣香。\r\n此情已自成追忆，零落鸳鸯。雨歇微凉，十一年前梦一场。\n\n作者：纳兰性德",
        "《金缕曲 · 亡妇忌日有感》\n此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。\r\n重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知己。还怕两人俱薄命，再缘悭、剩月零风里。清泪尽，纸灰起。\n\n作者：纳兰性德",
        "《金缕曲 · 姜西溟言别，赋此赠之》\n谁复留君住？叹人生、几翻离合，便成迟暮。最忆西窗同剪烛，却话家山夜雨。不道只、暂时相聚。衮衮长江萧萧木，送遥天、白雁哀鸣去。黄叶下，秋如许。\r\n曰归因甚添愁绪。料强似、冷烟寒月，栖迟梵宇。一事伤心君落魄，两鬓飘萧未遇。有解忆、长安儿女。裘敝入门空太息，信古来、才命真相负。身世恨，共谁语。\n\n作者：纳兰性德",
        "《金缕曲 · 慰西溟》\n何事添凄咽？但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城、玉笛吹成血。听谯鼓，二更彻。\r\n丈夫未肯因人热，且乘闲、五湖料理，扁舟一叶。泪似秋霖挥不尽，洒向野田黄蝶。须不羡、承明班列。马迹车尘忙未了，任西风、吹冷长安月。又萧寺，花如雪。\n\n作者：纳兰性德",
        "《南乡子》\n烟暖雨初收，落尽繁花小院幽。摘得一双红豆子，低头，说着分携泪暗流。\r\n人去似春休，卮酒曾将酹石尤。别自有人桃叶渡，扁舟，一种烟波各自愁。\n\n作者：纳兰性德",
        "《南楼令 · 塞外重九》\n古木向人秋，惊蓬掠鬓稠。是重阳、何处堪愁。记得当年惆怅事，正风雨，下南楼。\r\n断梦几能留，香魂一哭休。怪凉蝉、空满衾裯。霜落乌啼浑不睡，偏想出，旧风流。\n\n作者：纳兰性德",
        "《南歌子 · 古戍》\n古戍饥乌集，荒城野雉飞。何年劫火剩残灰，试看英雄碧血，满龙堆。\r\n玉帐空分垒，金笳已罢吹。东风回首尽成非，不道兴亡命也，岂人为。\n\n作者：纳兰性德",
        "《昭君怨》\n暮雨丝丝吹湿，倦柳愁荷风急。瘦骨不禁秋，总成愁。\r\n别有心情怎说？未是诉愁时节。谯鼓已三更，梦须成。\n\n作者：纳兰性德",
        "《点绛唇》\n一种蛾眉，下弦不似初弦好。庾郎未老，何事伤心早？\r\n素壁斜辉，竹影横窗扫。空房悄，乌啼欲晓，又下西楼了。\n\n作者：纳兰性德",
        "《点绛唇 · 咏风兰》\n别样幽芬，更无浓艳催开处。凌波欲去，且为东风住。\r\n忒煞萧疏，怎耐秋如许？还留取，冷香半缕，第一湘江雨。\n\n作者：纳兰性德",
        "《相见欢》\n落花如梦凄迷，麝烟微，又是夕阳潜下小楼西。\r\n愁无限，消瘦尽，有谁知？闲教玉笼鹦鹉念郎诗。\n\n作者：纳兰性德",
        "《相见欢》\n微云一抹遥峰，冷溶溶，恰与个人清晓画眉同。\r\n红蜡泪，青绫被，水沉浓，却与黄茅野店听西风。\n\n作者：纳兰性德",
        "《浣溪沙》\n身向云山那畔行。北风吹断马嘶声。深秋远塞若为情。\r\n一抹晚烟荒戍垒，半竿斜日旧关城。古今幽恨几时平！\n\n作者：纳兰性德",
        "《浣溪沙》\n残雪凝辉冷画屏。落梅横笛已三更，更无人处月胧明。\r\n我是人间惆怅客，知君何事泪纵横。断肠声里忆平生。\n\n作者：纳兰性德",
        "《浣溪沙》\n一半残阳下小楼，朱帘斜控软金钩。倚栏无绪不能愁。\r\n有个盈盈骑马过，薄妆浅黛亦风流。见人羞涩却回头。\n\n作者：纳兰性德",
        "《浪淘沙令 · 夜雨做成秋》\n夜雨做成秋，恰上心头。教他珍重护风流。端的为谁添病也，更为谁羞。\r\n密意未曾休，密愿难酬。珠帘四卷月当楼。暗忆欢期真似梦，梦也须留。\n\n作者：纳兰性德",
        "《浪淘沙令·红影湿幽窗》\n红影湿幽窗，瘦尽春光。雨馀花外却斜阳。谁见薄衫低髻子，抱膝思量。\r\n莫道不凄凉，早近持觞。暗思何事断人肠。曾是向他春梦里，瞥遇回廊。\n\n作者：纳兰性德",
        "《酒泉子》\n谢却荼蘼，一片月明如水。篆香消，尤未睡，早鸦啼。\r\n嫩寒无赖罗衣薄，休傍阑干角。最愁人，灯欲落，雁还飞。\n\n作者：纳兰性德",
        "《减字木兰花》\n烛花摇影，冷透疏衾刚欲醒。待不思量，不许孤眠不断肠。\r\n茫茫碧落，天上人间情一诺。银汉难通，稳耐风波愿始从。\n\n作者：纳兰性德",
        "《减字木兰花 · 相逢不语》\n相逢不语，一朵芙蓉著秋雨。小晕红潮，斜溜鬟心只凤翘。\r\n待将低唤，直为凝情恐人见。欲诉幽怀，转过回栏叩玉钗。\n\n作者：纳兰性德",
        "《望江南 · 咏弦月》\n初八月，半镜上青霄。斜倚画阑娇不语，暗移梅影过红桥，裙带北风飘。\n\n作者：纳兰性德",
        "《渔父》\n收却纶竿落照红，秋风宁为剪芙蓉。人淡淡，水蒙蒙，吹入芦花短笛中。\n\n作者：纳兰性德",
        "《眼儿媚 · 咏梅》\n莫把琼花比澹妆，谁似白霓裳。别样清幽，自然标格，莫近东墙。\r\n冰肌玉骨天分付，兼付与凄凉。可怜遥夜，冷烟和月，疏影横窗。\n\n作者：纳兰性德",
        "《菩萨蛮 · 问君何事轻离别》\n问君何事轻离别，一年能几团圆月。杨柳乍如丝，故园春尽时。\r\n春归归不得，两桨松花隔。旧事逐寒潮，啼鹃恨未消。\n\n作者：纳兰性德",
        "《菩萨蛮》\n晶帘一片伤心白，云鬟香雾成遥隔。无语问添衣，桐阴月已西。\r\n西风鸣络纬，不许愁人睡。只是去年秋，如何泪欲流。\n\n作者：纳兰性德",
        "《菩萨蛮 · 雾窗寒对遥天暮》\n雾窗寒对遥天暮，暮天遥对寒窗雾。花落正啼鸦，鸦啼正落花。\r\n袖罗垂影瘦，瘦影垂罗袖。风剪一丝红，红丝一剪风。\n\n作者：纳兰性德",
        "《谒金门》\n风丝袅，水浸碧天清晓。一镜湿云清未了，雨晴春草草。\r\n梦里轻螺谁扫。帘外落花红小。独睡起来情悄悄，寄愁何处好？\n\n作者：纳兰性德",
        "《朝中措》\n蜀弦秦柱不关情，尽日掩云屏。已惜轻翎退粉，更嫌弱絮为萍。\r\n东风多事，余寒吹散，烘暖微酲。看尽一帘红雨，为谁亲系花铃？\n\n作者：纳兰性德",
        "《满庭芳》\n堠雪翻鸦，河冰跃马，惊风吹度龙堆。阴磷夜泣，此景总堪悲。待向中宵起舞，无人处、那有村鸡。只应是，金笳暗拍，一样泪沾衣。\r\n须知今古事，棋枰胜负，翻覆如斯。叹纷纷蛮触，回首成非。剩得几行青史，斜阳下、断碣残碑。年华共，混同江水，流去几时回。\n\n作者：纳兰性德",
        "《蝶恋花》\n又到绿杨曾折处，不语垂鞭，踏遍清秋路。衰草连天无意绪，雁声远向萧关去。\r\n不恨天涯行役苦，只恨西风，吹梦成今古。明日客程还几许，沾衣况是新寒雨。\n\n作者：纳兰性德",
        "《踏莎行》\n倚柳题笺，当花侧帽，赏心应比驱驰好。错教双鬓受东风，看吹绿影成丝早。\r\n金殿寒鸦，玉阶春草，就中冷暖和谁道？小楼明月镇长闲，人生何事缁尘老。\n\n作者：纳兰性德",
        "《鹧鸪天 · 离恨》\n背立盈盈故作羞，手挪梅蕊打肩头。欲将离恨寻郎说，待得郎归恨却休。\r\n云澹澹，水悠悠，一声横笛锁空楼。何时共泛春溪月，断岸垂杨一叶舟。\n\n作者：纳兰性德",
        "《摊破浣溪沙》\n一夜西风碧已残，登楼谁更倚阑看。道是重衾推未起，不胜寒。\n满地流尘双枕寂，弥天零露一灯闲。回遍柔肠心又远，梦来难。\n\n作者：袁克文",
        "《南楼令 · 秋夜怀柔吉妹》\n深院一灯青。孤吟睡未成。听萧萧、叶打疏棂。断雁数声更四转，霜坠影、峭寒生。\r\n花瘦太伶俜。凉蟾绕画屏。记年时、笑语分明。不信欢场如梦短，寻梦去、梦难成。\n\n作者：袁绶",
        "《玉蝴蝶 · 立夏》\n唤起眉间幽恨，一帘芳草。满地斜阳。燕子衔泥重到，绿遍池塘。乍离魂、残花恋树，还顾影、弱絮萦窗。怪东君，将春归去，忒也匆忙。\n堪伤。韶光九十，蜂粘屐影，蝶趁衣香。谁把浓烟暗雨，尽付空江。算前宵、春和梦断，到今日、愁比春长。漫销凝，一年一度，恼乱人肠。\n\n作者：庄盘珠",
        "《醉花阴》\n小雨乍晴天气冷。渐渐清明近。断梦去无踪，似趁游丝，飞过秋千顶。\n年时只恁恹恹病。更旧愁新恨。人静一庭闲，荡破斜阳，响落风筝影。\n\n作者：庄盘珠",
        "《婆罗门引 · 月下忆荷花》\n夕阳渐下，晚来落月尚窥人。一弯乍吐冰轮。也学蛾眉新样，融入画堂春。喜纤云不起，玉宇无尘。\r\n香醪一尊。理瑶琴、共谁陈。独自追凉小院，无语黄昏。相思何限，闹荷花、深处晚香匀。倚玉阑、绕转千巡。\n\n作者：庄棫",
        "《六州歌头》\n门迎众绿，还放石榴红。人如醉，娇欲睡，起先慵。静帘栊。愁绪天涯绕，共莺燕，随蜂蝶，曾几度，额黄染，脸脂融。剩得轻阴，阁外深深护，雨湿烟浓。望江南江北，绮思去无踪。似水韶华，太匆匆。\n记嬉游处，春如海，花飞径，乍相逢。佳约误，钿车过，更谁从。影朦胧。旧日庭前月，似团扇，又熏风。秋未到，欢长好，意惺忪。纤手瑶琴自抚，仙裾戛、玉佩丁冬。任鸳鸯六六，水宿梦相通，碧涨悠溶。\n\n作者：庄棫",
        "《相见欢》\n深林几处啼鹃。梦如烟。直到梦难寻处、倍缠绵。\r\n蝶自舞，莺自语，总凄然。明月空庭、如水似华年。\n\n作者：庄棫",
        "《迷神引 · 秋草》\n莫道春来秋更绿，浑不似春情绪。花开叶底，等是虫鸣苦。曲篱穿，幽径绕，丛荒圃。恁向方塘外，闲看取。镜里芰荷声，送凉雨。\r\n旧约湔裙，何处嬉春侣。剩乱蛩飞，寒蝉噪，乍来还去。偏疑作，春花舞。渐改青衫，怎不向，雕阑伫。也曾见烧痕，迷远渚。怕看到飘摇，随风举。\n\n作者：庄棫",
        "《唐多令》\n支枕乱愁并，廉纤静夜听。响空阶、点滴分明。一样芭蕉秋战雨，浑不似、故园声。\n尘梦苦难醒，劳劳度此生。湿寒衾、泪已成冰，剩有归心随断雁，飘泊处、又无凭。\n\n作者：袁嘉",
        "《唐多令》\n惯送往来舟。风生瑟瑟秋。傍荒滩、影共江流。一片冷云低欲护，栖不定、有沙鸥。\n浑似柳绵柔。吹残红蓼洲。叹年华、逝水难留。最是愁多头易白，担尽了、别离愁。\n\n作者：袁嘉",
        "《破阵子》\n门外落红飞尽，枝头杜宇声多。料得春光难久住，忍放筵前金叵罗。伤心红雪歌。\n咫尺上林燕会，暂时小苑婆娑。买得青山开别业，花谢莺销奈若何。烟霞偏坎坷。\n\n作者：陆求可",
        "《婆罗门引》\n山园槐序，绿阴浓处晓莺啼。冰弦声动柔荑。不觉松风入户，爽气接峰西。看清尘辟暑，倒插簪犀。\n湘帘乍低。怕日午、梦还迷。漫把绿熊簟卷，翡翠觞携。追凉河朔，看雨过、屋角挂虹霓。纱窗外、月满青溪。\n\n作者：陆求可",
        "《雨霖铃》\n蒹葭摇月。喜金风度，暑气初歇。暮峰雨后凝紫，正鲈脍美，莼丝肥滑。水榭开筵宴饮，向西山拄笏。望河汉、尚隔微云，一带平塘好林樾。\n酒行莫避深杯罚。赛清虚、玉宇瑶天阙。最宜秉烛，莫问银河外，斗横参没。断续笙歌，总把单于小调吹彻。叹寂寞、思妇含情，织锦悲离别。\n\n作者：陆求可",
        "《塞翁吟》\n强起凭高望，唯有落木寒鸦。曝背坐，野人嗟。远渚乱蒹葭。梅花纸帐风凄紧，楼外冷日残霞。对短景、暖炉重会，村酒频赊。\n堪夸。隋宫树，宵深剪彩，游上苑，春知放花。正晚去、江山似画。乘清兴、度腊藏阄，扫雪煎茶。扶馀贡玉，黍谷吹篪，寒落谁家。\n\n作者：陆求可",
        "《婆罗门引》\n青青杨柳，送行人、南北东西。门前征马初嘶。慢唱阳关一曲，手捧白螺杯。不愁君远去，但恐归迟。\n飘然路歧。知此意、只金徽。看取双双瓦雀，对对凫鹥。波心争浴，便朝昏、那有断肠时。怎人生、惯见生离。\n\n作者：陆求可",
        "《婆罗门引》\n隐花裙褶，两人抬起露双钩。香尘踪迹难留。何用东昏贴地，莲瓣满朱楼。有残红软衬，一路风流。\n卢家莫愁。正步步、见娇羞。记取风前旋舞，掌上绸缪。魂销月下，提金缕、刬袜殿东头。喜花径、玉露初收。\n\n作者：陆求可",
        "《大酺 · 重九》\n又菊花黄，茱萸紫，酾酒须酬佳节。回阑凭欲遍，但霜风凄紧，阵云愁叠。浪拍荒埼，舟横野渡，芦菼飘萧如雪。惊寒南来雁，话伤心不尽，汉关秦月。纵高阁凌虚，暮山萦翠，旧情都别。\r\n天涯音信绝。记春半、桃李芳蕤发。尽到处、银屏题艳，玉麈谈玄，小梅花、座中吹彻。去去双轮疾。衰帽落、客衣尘黦。慰幽独，枫林叶。舟转何计，东望吴江烟阔。岸猿替人哽咽。\n\n作者：陈匪石",
        "《塞翁吟》\n露色晞平晓，微泫水叶青红。辨远树，有无中。淡隔雾山容。莺飞草长相思地，番信暗恼东风。夜雨急，暮云重。\n渐凋尽香丛。匆匆。芳游罢，多情旧月，分付与、流萍断蓬。许十里、烟堤梦到，等闲对、荠麦摇春，冷落吴宫。南薰未转，缓缓花开，谁问归骢。\n\n作者：陈匪石",
        "《鹤冲天 · 和东山》\n林莺睍睆，常怕春光漏。堂北画帘垂，如年昼。顷刻花催放，风信是，清明后。记梦诗千首。阮郎归未，红落冶桃溪口。\r\n鸳鸯水上夸珍偶。也应佳会准，欢期久。五两随波驶，留恨与，琵琶手。绿染长堤柳。几番经眼，只道曲中人瘦。\n\n作者：陈匪石",
        "《暗香疏影 · 讨春汪山，梅已半残，山茶初绽，循清水溪而返》\n绛衣玉骨。几酽寒自忍，徘徊明月。步绮稀逢，香海而今已如雪。休恨寻春较晚，风外笛、江城吹彻。算翠禽、毕竟多情，邀我入仙阙。\r\n交映苔蹊蕙磴，似人半醉醒，茶韵娇绝。不掩清光，夹道烟岚，静里溪流千折。相将一试山泉味，又咳唾、纷飞琼屑。指两三、含萼桃枝，后约阮郎先结。\n\n作者：陈匪石",
        "《琐窗寒 · 寒流》\n度水穿沙，侵肌砭骨，野风惊骤。声嘶万马，梦里疑无疑有。遍南枝、乍含冻荑，路回岭表新鸿瘦。是紫云大漠，寥天寒籁，破空来后。\r\n依旧诗魂逗。怕倦拥重衾，吴棉冰透。尖叉韵险，暂与消磨樽酒。听边笳、催起暮愁，倒飞镜扑霜信又。运陶钧、气转阳生，待腊先舒柳。\n\n作者：陈匪石",
        "《相思引 · 与畹姊话旧》\n草草风光去不还。乱愁多似画中山。故乡猿鹤，聊共梦盘桓。\r\n都道前身是明月，却宜此日纫秋兰。韶华无奈，谁驻旧时颜。\n\n作者：陈家庆",
        "《一络索 · 咏草》\n一枕西堂醒否。绕帘烟雨。曲阑干外即天涯，又绿到、伤心处。\r\n目断年时蘅浦。暗愁无绪。画轮碾破不成茵，怎绊得、春风住。\n\n作者：郭则沄",
        "《减兰 · 闺怨》\n春阴如梦。不道春人愁更重。一缕云痴。悄傍阑干搭柳丝。\r\n当时轻别。孤绪千般浑懒说。来是空言。昨夜朱楼自管弦。\n\n作者：郭则沄",
        "《雨中花令 · 秋夜》\n寒敛妆眉销旧翠。凉釭灺、暗怜花碎。风露禁愁，星辰记梦，秋比人憔悴。\r\n强遣闲情除是醉。偏醒了、更恹恹地。断雁来初，残钟定后，说着销魂未。\n\n作者：郭则沄",
        "《减兰》\n露花疑泫。不似春屏前度见。闷倚残尊。悄借红梨记梦痕。\n飘阶萤火。依约帘阴窥鬓朵。灯外朱楼。闪入秋心处处愁。\n\n作者：郭则沄",
        "《塞翁吟 · 赠云薖》\n负却鸳湖棹，愁唱冷陌黄骢。渺往事，水云空。梦落桂香中。青山有约留庵住，人海几负秋风。理倦绪，弄吟筒。\r\n待传与吴鸿。飘蓬。身垂老、雕栏换尽，惆怅问、花前旧踪。梦华影、荒波易洗，枉凝盼、北渚仙旗，怨结兰丛。斜阳未晚，照到霜林，还胜春浓。\n\n作者：郭则沄",
        "《一萼红 · 宁园纪游，用石帚韵》\n野亭阴。认藏花径𥥆，锦石映斜簪。鸥汊通潮，虹桥夹树，烟外荒翠疑沈。画桡去、清歌未歇，又暮霭、催起剪波禽。拓地林塘，上梁台榭，孤感凭临。\n燕赵客游偏惯，镇风沙满眼，皱损诗心。龙汉身更鸱夷约，误欢绪、飘雨难寻。且消领、菰芦晚兴，赚渔蓑、新句抵千金。恼煞斜阳，断红还印愁深。\n\n作者：郭则沄",
        "《一萼红 · 夏雨初过，小园夜坐，次石帚韵写怀》\n暗花阴。恁幽苔绣遍，凉袭水晶簪。收雨云闲，偎烟月懒，琴罢愰沈沈。翠杨外、谁家倚笛，引愁绪、啼断绕板禽。悄感流光，画窗低处，银汉斜临。\n回首液池天远，甚匆匆粉坠，苦结莲心。风露飘衣，星辰插鬓，归梦重费追寻。忍抛轻纨旧笥，记当时、曾染麝香金。只怕墙蕉卷愁，又报秋深。\n\n作者：郭则沄",
        "《调笑令 · 咏蝶，示舍妹慕洁》\n蝴蝶。蝴蝶。记取花香时节。双双舞白翻黄，影弄帘帷日长。\n长日。长日。飞上个人裙褶。\n\n作者：陈素安",
        "《琐窗寒 · 闺情》\n砌竹摇波，瓶花弄影，月痕微度。新寒太甚，怕启绿窗朱户。听檐梢、风耶雨耶，搅来落叶纷无数。和碧梧墙外，琼箫一曲，断云归去。无绪。\n伤孤处。见绛蜡烧残，泪珠似许。脂痕拭尽，莫到心灰无主。背银缸、愁整凤衾，者宵怎觅前梦处。唤侍儿、且放罗帏，数更筹五。\n\n作者：陈素安",
        "《鹊踏枝 · 病绪》\n憨病如愁谁见慰。着甚来由，陡地思量悔。花片片飞春不系。燕儿争取愁他坠。\r\n翠损红零羞问婢。只有菱花，是我真知已。强起无情还欲睡。罗帏更被香憔悴。\n\n作者：陈世祥",
        "《鹊踏枝 · 愁》\n潦倒十年愁窟里。病酒逋诗，意兴都无几。愁绪世间何物比。青衫湿似邗江水。\r\n着地寻来谁可避。好月名花，加倍添人泪。最叵天公无意味。生生风雨将春废。\n\n作者：陈世祥",
        "《鹊踏枝 · 上曲阳春日》\n依旧春来生绿草。风雪无端，偏阻行人道。归梦不成频又觉。可怜只是欢娱少。\r\n也似江南山色好。曾见花开，一样蜂儿闹。闲着莫教楼上眺，乡心早比愁先到。\n\n作者：陈世祥",
        "《鹊踏枝 · 责草》\n抹雨拖烟愁色重。千里长途，为甚年年种。惯把行人来断送。楼头一望青无缝。\r\n狼藉好花铺作供。南北东西，是处惟伊横。勾引香闺春绪动。新泥污损鞋尖凤。\n\n作者：陈世祥",
        "《鹊踏枝 · 问柳》\n烟柳成丝无甚系。只是桥边，日日嘶征骑。故把长条垂到地。分明做就离亭意。\r\n满院飞花狼藉坠。坠向筵前，扑面如人泪。卷作球儿吹又碎。浮萍一夜遮池水。\n\n作者：陈世祥",
        "《鹊踏枝 · 冬闺》\n可怜残腊无多许。剩雪零冰，还做凄凉雨。爇尽水沉无暖处。好香不伴愁人住。\r\n灯焰青荧花不吐。冷梦依稀，欲记无头绪。唤起侍儿痴不语，夜分应是多过午。\n\n作者：陈世祥",
        "《鹊踏枝 · 柬诸公敬亭宴集。代作》\n记得瑶花栖绝巘。转磴回溪，多少流云串。俯看万松攒翠线。南湖平展琉璃面。\r\n想到高人能缱绻。摇笔豪情，玉斝飞如箭。新月晓霞天不倦。千年韩李将无见。\n\n作者：陈世祥",
        "《鹊踏枝 · 春寒》\n未及春来愁已及。春到梅花，花朵还重袭。饥雀啄抛红粒粒。东君尽把幽香蛰。\r\n酒倦诗逋成悒悒。拟泛轻舟，怕见归潮急。是处天涯愁尽入。一窗风雨灯花涩。\n\n作者：陈世祥",
        "《天仙子 · 立夏》\n酒恶更嗔花气袅。起把落花和露扫。黄鹂一个上枝头，来报道。添烦恼。今日五更春去了。\n倦眼舒将烟渺渺。是处溪山今绿绕。却拈短棹问桃源，非故道。人间杳。繁阴如雨无啼鸟。\n\n作者：陈世祥",
        "《大酺 · 寄友》\n简点征衫，秋风里，老了几多行客。江头鸿雁起，听一声哀怨，蓼花都白。香冷衾丝，梦萦衫带，粘得柔肠窄窄。愁魂无可寄，觅醉乡深处，暂寻家宅。奈消恨无方，删情不尽，最难安拍。前时明月色。\r\n单一味、惨淡和萧瑟。偏又向、枕函偷觑，屋角轻移，等闲间、伤人心魄。别绪嗟匆迫，欢娱事、杳然如隔。料伊处、情难劈。更阑月转，陡地风惊帘额。夜情怎生捉搦。\n\n作者：陈世祥",
        "《临江仙 · 苔》\n满地蒙蒙铺未遍，望来非雾非烟。几行惟借屐痕添。绿凭分细草，青不上疏帘。\n几日东风寒又重，奈它亭下台边。采叶时分落花天。不关春长养，惟爱雨廉纤。\n\n作者：陶淑",
        "《绮罗香 · 咏灯花》\n彩笔难描，金刀未剪，芳事忽惊如许。多少愁心，漠漠背人初吐。伴小楼、永夜长吟，却几度、疑风疑雨。总非花、也当花怜，风帘低下为深护。\n盈盈能否解语，一样嫣红灿烂，不教春妒。蓦地惊看，问卜几番疑误。爱缤纷、巧胜天工，恐化作、彩霞飞去。费骚人、百遍思量，梦醒知何处。\n\n作者：陆蓉佩",
        "《雨霖铃 · 题外侄女屠瑶芳像》\n凌波纤影，向瑶墀畔，飞渡巫岭。娉婷格韵如许，更难逗处，兰心耿耿。蕙质从教染翰，尽骚坛标挺。痛袅袅，倩盻嫣然，晓露盈盈云外冷。\n人生年少无多景，最那堪、空对芳颜哽。半轮皎月斜照，梅花下、倍添寂静。此意千秋，都付丹青点缀成靓。真个是、万叠愁肠，尽托苍烟冥。\n\n作者：陈洁",
        "《倾杯乐 · 春游和六禾》\n住柳湖边，开花陌上，游情唤起。便翻尽、年年粉本，都人争看，风光良是。山残水剩无才思。拥凌波路，添了几分罗绮。放怀须仗，半面嘶骢未已。\n池馆逞、家家芳霁。怕尚勒余寒欺梦底。想蝶外、别绕春宽，羁鸿竞出深苇。甚识遍、倡红冶翠。依旧觅、闲吟闲醉。愿处处，休误了、番风次第。\n\n作者：陈洵",
        "《雨霖铃》\n伤春无极。向茸窗底，倦绪慵织。蛮花过眼谁主，曾行到处，蛛尘摇壁。杜宇天涯渐少，倩谁劝残客。又淡淡、鸦点斜阳，傍水依林弄颜色。\n西园旧俎黄莺识。但闲心、一往经年隔。空杯自洗流景，沉恨去、水宽天窄。染泪苍苔，珍重东风，与扫尘迹。待拚了都不思量，坐久如何得。\n\n作者：陈洵",
        "《婆罗门引 · 五日》\n新蒲剪胜，赚入风景又江乡。无情臂缕偏长。炊黍匆匆闲梦，榴火艳窥墙。奈生绡难写，旧色凄凉。\r\n扁舟断肠。纵面隔。宛闻香。零落歌莺舞燕，如锦花场。独醒未妨。唤不起词流湖上觞。波语窄，一桁潇湘。\n\n作者：陈洵",
        "《玲珑四犯 · 春日，饮李花下》\n白苎艳吭，昭华冰倚，相逢花夜曾款。玉京仙路永，酒盏寻常浅。春风四弦又怨，问东城、笑红谁浣。上苑风流，洛阳全盛，回首似天远。成蹊道通攸馆。\r\n有宫腰困舞，波语流眄。旧游明月在，梦色时相见。逡巡待理琼瑶报，恨空锁、春阴庭院。凭醉遣。无言自、芳心未免。\n\n作者：陈洵",
        "《花犯 · 苔痕》\n古墙阴，添花绚彩，茸茸闹春绣。雨声归后。疑瞰户梅鬟，钿翠光溜。去来燕子还知否。巢泥寻故有。\n又几日、绿尘蛛闹，双鸳从去久。潇湘岸边扫愁多，琅干上、点泪斑斑文秀。凭认取，冰霜凝，黛痕依旧。人间事、自今自古，幽恨对、闲庭关半亩。便谢了、席门车辙，斜阳明巷口。\n\n作者：陈洵",
        "《画堂春》\n柳丝绿过剡溪长。柳花粘着衣裳。婿乡抛撇旧仙乡。怎不思量。\n家住天台何处，梦中桃子犹香。肯移春色满华堂。侬岂萧郎。\n\n作者：陈祖绶",
        "《夜游宫 · 秋怀》\n一派明云荐爽，秋不住、碧空中响。如此江山徒莽苍。伯符耶？寄奴耶？\r\n嗟已往。十载羞厮养，孤负煞、长头大颡。思与骑奴游上党。趁秋晴，蹠莲花，西岳掌。\n\n作者：陈维崧",
        "《醉落魄 · 咏鹰》\n寒山几堵，风低削碎中原路。秋空一碧无今古，醉袒貂裘，略记寻呼处。\r\n男儿身手和谁赌！老来猛气还轩举。人间多少闲狐兔，月黑沙黄，此际偏思汝。\n\n作者：陈维崧",
        "《南乡子 · 邢州道上作》\n秋色冷并刀，一派酸风卷怒涛。并马三河年少客，粗豪，皂栎林中醉射雕。\r\n残酒忆荆高，燕赵悲歌事未消。忆昨车声寒易水，今朝，慷慨还过豫让桥。\n\n作者：陈维崧",
        "《满江红 · 江村夏咏》\n泽国人家，门以外、水田渺渺。无过是、明潭浅濑，烟蒲风筱。雪浪江帆喧昼夜，鸡头菱角知多少。泊数行笭箵忒玲珑，渔蛮绕。\n新暑退，芦塘窅。残月映，溪堂皎。且榜他碧石，沽来清醥。一雨平湖凉思满，数声林笛离情悄。正水云空阔晚冥冥，沙鸥矫。\n\n作者：陈维崧",
        "《满江红 · 江村夏咏》\n天水空蒙，芦花内、茆庵一个。长夏里、溪干乘兴，短篷掀簸。十里烟波鸥世界，半盂茗汁僧功课。更寺门竹翠剧怜人，如何唾。\n洗钵罢，苔阴坐。捶琴歇，花关卧。爱粟留声脆，枇杷叶大。便住随师听浴鼓，再来何日开烟柁。约搓橙剖橘好时光，还重过。\n\n作者：陈维崧",
        "《倦寻芳 · 早春偶过农部伯父废园感赋》\n败屋东头，偶然行散，十分情重。满地苔钱，雨榭烟廊都空。蘸水燕雏晴故掠，荫街丝柳风偏弄。伤情处，是旧家年少，登山一恸。\r\n记当日、孝标姊妹，僧绰儿郎，嬉游曾共。多少春衫，斜着金鞭闲控。一自攀髯人去早，江南莺燕成何用。拚此生，绣户珠帘，付之一梦。\n\n作者：陈维崧",
        "《琐窗寒 · 昔年楼上》\n此地当年，萧娘妆阁，绿窗幽靓。伤春情思，正日暖人微病。捻花枝、悄近罗衣，眉峰送语烟难定。掩屏风六幅，看他縆额，安黄端正。\n那更人别后，冷落旧妆楼，温家玉镜。无端又上，银蒜零星还剩。只从前、箫局桃笙，看来不似今朝景。便化为、玉剪重来，还认红香径。\n\n作者：陈维崧",
        "《多丽 · 题余氏女子绣陈思洛神图，为阮亭赋》\n问多情，今古谁堪雄长。也无如、曹家天子，西陵台上虚帐。更传闻、东阿子建，年少情绪骀荡。水上明珠，波间翠羽，洛神一赋，神飞魂怆。只一事、家王薄行，难对中郎将。恐他日、黄须儿子，亦起非望。\n又剪出、轻云态度，绣成流雪情状。叹香闺、一双纤手，比似文心谁瑜亮。便使当年，袁家新妇，自临明镜图娇样。也还怕、传神阿堵，宛转须相让。凝眸处，婀娜华容，千秋无恙。\n\n作者：陈维崧",
        "《多丽 · 为李云田、周少君宝灯题坐月浣花图》\n暖红篝，月轮斜挂妆楼。恰雅称、香闺心性，下阶小试莲钩。好风筛、窗纱影碎，凉露浸、簟縠纹流。裙带微飘，玉奴私语，人生易值此宵不。何况是、楚天巫峡，嫦娥别种清幽。羡此夜、月光人面，端正温柔。\n渐满砌、竛竮红药，如啼欲睡疑羞。倩轻绡、秋棠宜盥，央小玉、夜合将收。更与传言，月波堪舀，莫问银床玉井头。想像处、花前人月，永夜费凝眸。还只怕、画图难肖，搦管增愁。\n\n作者：陈维崧",
        "《宝鼎现 · 甲辰元夕后一日次康伯可韵。是岁元夜月食》\n星桥未锁，火树仍放，风光清绮。浑不散、游童白马，杂沓笙箫阗宝砌。香奁畔、又夜情思整，笑看兰釭结蕊。渐耿耿、金波万顷，一派天街似水。昨夜辜负无眠意。枉费尽、描朱刷翠。问天上、素娥因甚，杳若秦楼嬴女吹。\n倚桂树、盼广寒车骑。无质雾迷三里。元宵夜、一钩残月，仄在碧云堆里。幸值今宵，重轮现、泰阶重履。只邹枚渐老，何日宸游陪侍，趁良夜、向春城醉。醉语如花伎。叹光景、好处难圆，月也与人无二。\n\n作者：陈维崧",
        "《莺啼序 · 春日游平山堂即事》\n三月雷塘口，多少游丝浴鹭。正潋滟、文縠初平，金沟种满芳树。\n屏幕津楼斜蘸水，秋千春院闲吹絮。喜夹衣初试，艇子一双摇去。\n阵阵鬓丝，层层帘影，齐问平山渡。隔船纱，袅袅婷婷，影落绿波深处。\n照菱花、水面明妆，唱竹枝、风前诗句。又东园、芍药才红，金铃争护。\n兰桡小拢，看绕径裙花，漾尘微步。渐铺遍氍毹，玉笋飞觥，春纤拂素。\n红子低敲，青梅小摘，阑干却立频回顾。蓦地见、玉钩斜下路。\n伤今吊古，黯然偷注横波，此处是隋皇墓。几番怊怅，流水东风，往事浑无据。\n且趁江流正滑，好放蜻蛉，慢摇纨扇，重歌金缕。暝翠将沉，船头欲转，茱萸湾子红桥下，妒游童、宝马将人觑。\n可怜此际归来，两岸榆钱，一天丝雨。\n\n作者：陈维崧",
        "《浣溪纱》\n杜宇千山不可闻。桃花憔悴墓田春。英台蝴蝶旧罗裙。\n酸到杨梅浑不耐，石家醋醋又含颦。者番天气者番人。\n\n作者：陈衍",
        "《玲珑四犯 · 寒砚》\n鸲眼凹深，记淡墨题诗，花气熏昼。几日霜毫，吟案冷铺毡绣。呵手坐费摩挲，祝片石、暖云生酒。甚泪蟾、铸就相思，空盼泮冰时候。\r\n十年磨铁波纹皱。照方池、寸心灰勾。冬烘苦被儿童笑，短箧随人后。谁拭半面冻尘，曾貌写漳台春瘦。且莫教焚却，乘醉也，一濡首。\n\n作者：陈锐",
        "《雨霖铃 · 题张次珊通参词饯图，用屯田韵》\n西风清切。又疏帘底，菊蕊都歇。关河万里如雾，堪回首处，东门临发。夹道衣冠，送酒但、携手悽咽。念故陌、铜狄青芜，热泪经天洒空阔。\n江南带水留人别。自掩关、酌客销佳节。三千奏牍何用，金马梦、汉宫残月。此意冥冥，为语云中，矰缴休设。算最有、烟柳无情，莫与寒蝉说。\n\n作者：陈锐",
        "《满路花 · 和吷盦词韵》\n梅娇乍逗簪，苔密初胜屧。下廊裙带重、微风揭。无言有意，不许人撩拨。断红生半靥。蓦地回头，此时教恁抛撇。\n歌纨啼素，泪染相思箧。残灰书细字、看看灭。争知恨网，不为春蚕设。今后从休说。着甚缠绵，尽伊无个销歇。\n\n作者：陈锐",
        "《水龙吟 · 枇杷词旧无传作，梁溪舟中，偶一为之》\n果林翠晚山深，梅肥时节初过了。洞庭平望，东溪胜处，烂晴垂晓。肤拟云腴，皮兼沙白，核夸单好。自蜀都赋罢，唐宫帖后，谁误写，琵琶稿。\n天与蜡兄名早。胜寻常、许多梨枣。经霜涤蕊，凭薰酿实，甜香满抱。千树黄金，但愁摘尽，园丁偷饱。忆板桥西去，隔花门闭，有才人老。\n\n作者：陈锐",
        "《破阵子》\n颒玉秋香楼底，裁云粉絮帘前。莫把寻常花月恨，谱入钿筝旧雁弦。春城话可怜。\n一自兰桡催发，几回荔浦情牵。锦被半堆金线暗，冷落闲门逐绣鞯。东风伴醉眠。\n\n作者：陈方恪",
        "《疏影 · 梨花》\n轻盈素靥。向故山曾见，如许清绝。睡力融肌，半亸苍翘，幽蹊悄步芳屉。相思一夜青禽老，怕碎损、仙宫裙褶。恁柴门、静掩馀寒，销得满溪明月。\r\n应忆墙头唤酒，依依正望里，催怨离别。此际高楼，并倚香肩，映取粉痕明灭。东风纵解寻芳去，定迷却、前村残雪。更黄昏、归棹重经，流水一春无迹。\n\n作者：陈方恪",
        "《暗香 · 壬子寄巢云》\n旧京乍识，正幽单客枕，潘郎愁积。凄满暮鸦，芳树阴阴后堂碧。还踏天街月影，乍忘了、西风尘席。谁管他、如叶青衫，弦底玉龙泣。\n应忆，旧簪笔。尽夜夜露痕，步冷东掖。袖香漫裛，赢得铜仙泪空滴。暗雨剪灯心事，除梦里、门庭重觅。却又怕、寻去也，梦都非昔。\n\n作者：陈曾寿",
        "《暗香 · 壬子寄巢云》\n旧痕凄断，是年时携手，虎坊桥畔。愁护暮鸦，芳树阴阴后堂见。还踏天街月影，乍忘了、西风冰簟。谁管他、如叶青衫，弦底玉龙怨。\n争羡，御香染。尽夜夜露痕，襟袖难浣。几时清浅，赢得铜仙泪空满。重觅剪灯心事，除付与、梦中庭院。却又怕、寻去也，梦中都换。\n\n作者：陈曾寿",
        "《一萼红 · 孤山探梅》\n荡微阴，正西风料峭，苔屐怯幽寻。岸柳拳鸦，山椒落雁，天画如许寒林。是昨夜、馨魂乍返，渐几树、脂晕破萧森。略损风姿，劫馀池馆，随分行吟。\n谁折试簪还堕，似抛将红豆，难结同心。萼绿仙迟，云英嫁早，同感春梦沉沉。便勾引、闲愁又醒，者次第、何计遣春深。却又飞霙弄晚，莫辨遥岑。\n\n作者：陈曾寿",
        "《一萼红》\n晚江浔，又轻烟染柳，新绿乍成阴。古岸潮吞，荒垣烧入，弥望凄暗摧襟。问归燕、几家旧垒，算去往、无恙只沙禽。故郡风流，少年心事，梦也难寻。\n还觅远村投宿，认儿童闹处，盲鼓愔愔。落日摇金，寒波逝碧，空照衰鬓惊心。对愁目、西山一逻，没孤鸿、天远恨沉沉。倦倚风灯，乱时浊酒孤斟。\n\n作者：陈曾寿",
        "《六幺令 · 花朝，次愔仲韵》\n乍回暄霁，蓦地还飞雪。一分也无花信，拚作十分勒。慵起毡毹深拥，宿酒都无力。闲情非昔。漫天风絮，偏是今朝上红节。\r\n堪笑推排不去，相对星星发。应忆携手湖边，千树压寒碧。惆怅他生未卜，罢著今生屐。何时将息，寸香灰尽，还为年芳恨啼鴂。\n\n作者：陈曾寿",
        "《相思引 · 闾门外听歌赋此》\n小小眉楼落日斜。浅斟低唱过儿家。香风几阵，报放白兰花。\r\n泪洒青衫容易湿，最难堪、听自天涯。似怜迟暮，暗为拨琵琶。\n\n作者：高旭",
        "《减兰 · 题三潭泛舟照片》\n正襟危坐。一叶扁舟人七个。何处停篙。卐字亭间九曲桥。\r\n相携吟侣。印到三潭情几许。打桨烟波。湖水湖风莫管他。\n\n作者：高燮",
        "《南楼令 · 正月初六日茸城归舟，风雨不已，写此寄慨》\n急景逼残冬。兼旬雪更风。感劳生、人似征鸿。已到今年人日近，依旧是，雨蒙蒙。\r\n船尾响丁东。闲愁特地浓。倚篷窗、梦也惺忪。见说明朝春又至，惊老大，忒匆匆。\n\n作者：高燮",
        "《南楼令 · 正月初六日茸城归舟，风雨不已，写此寄慨》\n拥被觉寒轻。朝来眼倍明。听墙头、鸟弄新声。为报晴曦窗外朗，仍道是，雪花莹。\r\n料峭步前庭。初阳向我迎。展微霜、竹叶频倾。昨夜窥人眉子月，争怪得，梦先清。\n\n作者：高燮",
        "《减兰 · 前题》\n娇姿玉色。到死犹闻花气息。白发红颜。郎自生还妾化烟。\r\n芳魂何托。一点灵犀通杳漠。身去心留。海水茫茫万古愁。\n\n作者：高燮",
        "《减兰 · 姚叟虞琴为我写山庐好词意，作梅兰各一枝，以小词报之》\n开函一笑。写得梅兰双绝妙。我不如公。只爱狸奴玩意同。\r\n老人眉寿。兼问宛如无恙否。一样堪夸。闻说娘儿字小花。\n\n作者：高燮",
        "《临江仙 · 白玉堂前春解舞》\n白玉堂前春解舞，东风卷得均匀。蜂团蝶阵乱纷纷：几曾随逝水？岂必委芳尘？\r\n万缕千丝终不改，任他随聚随分。韶华休笑本无根：好风凭借力，送我上青云。\n\n作者：曹雪芹",
        "《水调歌头 · 五首春日赋示杨生子掞》\n东风无一事，妆出万重花。闲来阅遍花影，惟有月钩斜。我有江南铁笛，要倚一枝香雪，吹澈玉城霞。清影渺难即，飞絮满天涯。\r\n飘然去，吾与汝，泛云槎。东皇一笑相语，芳意在谁家？难道春花开落，又是春风来去，便了却韶华？花外春来路，芳草不曾遮。\n\n作者：张惠言",
        "《江城子 · 填张春溪西湖竹枝词》\n碧云无渡碧天沉，是湖心，是侬心。心底湖头，路断到如今。郎到断侨须有路，侬住处，柳如金。\r\n南高峰上望郎登，郎愁深，妾愁深。郎若愁时，好向北峰寻。相对峰头俱化石，双影在，照清浔。\n\n作者：张惠言",
        "《相见欢 · 四首》\n年年负却花期，过春时。只合安排愁绪送春归。\r\n梅花雪，梨花月，总相思。自是春来不觉去偏知。\n\n作者：张惠言",
        "《凤凰台上忆吹箫 · 研露堂小集》\n愚谷逃虚，廉泉止渴，浮名敢驾徐刘。记袍寒有赠，剑秃无仇。蟋蟀凄吟戍垒，浇残沥、霜气横秋。休更弄，西邻短笛，唤起闲愁。\n忘忧。且宜长啸，正葵含黄靥，幕敞青油。笑封侯取印，尽曲如钩。乐此蔬畦瓜架，新篘熟、弟倡兄酬。归田好，谁偕坐卧，立鹭眠鸥。\n\n作者：曹尔堪",
        "《望湘人》\n正疏星案户，千里送秋，碧天凉思无限。彩楫银塘，璅镫翠馆。尚忆湖亭芳宴。酒裛荷心，帕兜菱角，瑶情深浅。盼夜来、三五圆蟾，也学旧时人面。\n空把生绡题遍。柰朝霞洛浦，袜尘谁见。问几许离愁，料有半江难剪。兰云镜里，茶烟榻畔。都付流光惊箭。便重扫、花底香巢，已少窥人雏燕。\n\n作者：张景祁",
        "《琐窗寒》\n细雨萦愁，长更怯梦，暗伤秋意。炉灰闲拨，消尽一痕心字。记当日、娇小兰闺，憨生那解悲凉味。怎韶华转瞬，凄凄变作，者般愁思。难寐。\n挑灯起。便玉管拈残，苦吟非易。纵写离情，怎写病容憔悴。想天涯、梦远书沉，几番盼断栏杆倚。看阶前、枫叶飘来，也化胭脂泪。\n\n作者：曹慎仪",
        "《一丛花 · 并蒂莲》\n碧幢翠盖舞风轻。照水两亭亭。金塘好暖鸳鸯睡，孤飞下、宿鹭还惊。汉殿双栖，江东并嫁，一样晓妆明。\n更疑人傍楚皋行。解佩悄无声。红衣对拂光凌乱，平分取、玉露金茎。臂是同弯，心怜共苦，丝引暗愁生。\n\n作者：曹贞吉",
        "《扫花游 · 用宋人韵》\n元宵过也、看春色蘼芜，澹烟平楚。湿云万缕。又轻阴作晕，蜂儿乱舞。一夜梅花，暗落西窗似雨。飘摇去、试问逐风，归到何处。\r\n灯事才几许。记流水钿车，画桥争路。兰房列俎。叹蕣华易掷，鬓丝堆素。拥断关山，知有离人独苦。漫凭伫、听寒城、数声谯鼓。\n\n作者：曹贞吉",
        "《哨遍 · 题万柳堂》\n何处嬉春，踏青挑菜，鄠杜城南地。过危桥，夕照恰当门，乱拥入群峰螺髻。郁坡陀，绿遍粘天芳草，粼粼十亩风潭水。看万缕千丝，交柯接叶，掩映长空无际。问当年谁折永丰枝，巳仿佛灵和殿里时，欲起还眠，带雨拖烟，昵人情思。是相国沧洲，逸兴万象含生气。忘机鱼鸟，穿林啖影任游戏。\r\n更石笋排云，花香作雾，东风一剪蘼芜翠。梁苑诗篇，西园宾从，点缀平泉佳丽。羡新荷骤雨，遗踪如此。似欧冶池边溯涟洏。恨只少、筼筜谷意。喜得赐沐馀闲，小驻东华骑。河上清明，洛滨祓禊，油壁钿车来矣。年年渲染费春工，且自与人同乐耳。\n\n作者：曹贞吉",
        "《醉花阴 · 席上》\n绣幄笼寒穿小径，帘外微风定。劝酒碧笙娇，玉漏将残，如梦如春令。\n青衫江上凭谁赠，艳曲连宵听。久已割柔肠，翠影侵人，添却当年病。\n\n作者：曹溶",
        "《倦寻芳 · 湖口》\n晚风乍急，山势茫茫，曾诧龙踞。一片云帆，游子寄愁何处。战舰横空天际落，百年都付渔樵语。算羁栖，甫羊城挑菜，又飘江絮。\r\n念处士、葛巾漉酒，解组投闲，田舍如故。手种黄花，那管怒潮来去。孤帐惊寒芦荻岸，石钟声送长宵曙。正无聊，喜猿啼，对销兰炷。\n\n作者：曹溶",
        "《倦寻芳 · 招赤豹饮倦圃》\n五陵游歇，催买花枝，重上吴阜。抖擞衣尘，旋觉野云生肘。谁载铜官山色到，屐高惊破门前柳。拨寒灰，把升平乐事，一番回首。\r\n怪作达、于吾何有，起舞阑珊，敲缺壶口。笔底风华，恨乏按筝纤手。自与侯鲭长话别，故人能共青蔬否。论欢场，尽千般，不如醇酒。\n\n作者：曹溶",
        "《东风第一枝 · 园中摘茄》\n老子年来，犁锄手把，满襟浑是风雨。帐前不动金戈，谩夸雁门险处。平沙冷淡，幸留得、斜阳同住。为菜羹、梦想江乡，倦听数声砧杵。\n看席上、紫毬青乳。知过了、五原野暑。华筵空说羊羔，腐儒自须伴侣。掀髯一饱，试检点、荒宫禾黍。渐月移、楼掩虫丝，莫问好秋谁主。\n\n作者：曹溶",
        "《真珠帘 · 题画》\n黄莺屡唤支筇去。黛香浓、石隐心情如故。文杏小亭台，消得王维幽句。脉脉筠帘遮不定，又一派、动人愁处。何处。是碧沼流花，渔梁飞渡。\r\n频念访戴新盟，把诗瓢挂了，再携茶具。难买此时闲，况旧游曾住。裘马平生挥斥久，付玉笛、吹开迟暮。未暮。听松底鸥吟，万山春曙。\n\n作者：曹溶",
        "《真珠帘 · 对菊》\n山家大有归来事。草堂前、满眼横天秋思。台上采茱回，又见薄裘初试。晋代残花开未了，惯占却、许多情致。须记。爱几尺虾须，酒边香细。\r\n今夜短烛西窗，纵良朋见访，石床难寐。锄菜此衰翁，倚画栏十二。似锦年光消减尽，更叫月、蛩吟盈耳。谁寄。怨飘叶空江，霜华千里。\n\n作者：曹溶",
        "《南浦 · 木瓜》\n庭下结芳心，好移栽、碧甃梧桐双井。犹记蕊初含，妆痕淡、娇学棠梨红静。金飙剪剪，抱枝转觉轻衫冷。仙露成团，秋弄色、缥绿微赪难定。\n摘归珠阁相偎，奈温柔、不改花时本性。谁忍泛香瓯，罗帷里、旋买玉盘高映。馀酣乍醒，夜来纤手和香凝。明把春情逗看，还许疗人愁病。\n\n作者：曹溶",
        "《南浦 · 寄香侯》\n无限故人怀，住荒溪、渔市晚来天气。赤手散千金，归来早、快意药炉风细。豪游旧梦，凤凰楼侧花骢系。徒识祖生，鞭尚在、博得几番清涕。\n新晴欲买轻舟，启书帏研北，苔香满砌。长负酒家钱，诗喉渴、同对隔墙螺髻。关愁不小，劫灰身世谁根蒂。也知青雪催春近，别后荆扉深闭。\n\n作者：曹溶",
        "《步蟾宫 · 却燕》\n任伊绕径翻双剪。纱槅子、齐关红扇。去年不听故人留，又何用、故人重见。\n旧巢泥污休依恋。请栖托、邻家深院。算侬非是忒无情，怕牵惹、秋来肠断。\n\n作者：曹鉴冰",
        "《蝶恋花》\n记得珠帘初卷处，人倚阑干，被酒刚微醉。翠叶飘零秋自语，晓风吹堕横塘路。\r\n词客看花心意苦，坠粉零香，果是谁相误。三十六陂飞细雨，明朝颜色难如故。\n\n作者：康有为",
        "《大酺 · 留别王子楚》\n那断鸿声，寒虫语，恼煞萧斋孤客。云山重处，怅年年羁旅，梗蓬踪迹。\r\n潘鬓稀疏，沈腰清减，消受桥霜店月。今番归期卜，正梅花夹路，一鞭得得。\r\n叹羞涩空囊，苍凉短剑，万般凄恻。征轮前暂歇。便与君、解构同朝夕。\r\n还记取、篝灯说鬼，煮茗论花，托新知、浑如旧识。无奈又轻别，别俊侣、情伤今昔。\r\n此后鹤枝，借未知。南北驿使，天涯如遇，藤幸通积臆。\n\n作者：张慎仪",
        "《减字木兰花》\n繁华催送。人世恍然真一梦。何处笙歌。水殿风来散败荷。\r\n饥乌啄肉。回首都亭三日哭。国破城空。残照千山泪点红。\n\n作者：张尔田",
        "《潇湘神 · 春日》\n春水流。春水流。\n岭南雨气似深秋。苦忆故园花事好，寒云片片夜猿愁。\n\n作者：梁清标",
        "《潇湘神 · 春日》\n春草肥。春草肥。\n越王台畔布帆归。何处酒旗堪醉客，晓莺声里一花飞。\n\n作者：梁清标",
        "《潇湘神 · 春日》\n春日晴。春日晴。\n海天回首绿烟平。箫鼓千船牵锦缆，几番花醉五羊城。\n\n作者：梁清标",
        "《潇湘神 · 春日》\n春岫齐。春岫齐。\n素馨丛里鹧鸪迷。游女踏歌花外去，双双罗袜蹴香泥。\n\n作者：梁清标",
        "《春光好 · 旅况》\n茶铛沸，篆烟收。伴春愁。天气宜晴宜雨，弄轻柔。\n子野闻歌添恨，仲宣漫赋登楼。怅望所思人不见，水空流。\n\n作者：梁清标",
        "《醉花阴 · 临济村赏蔷薇》\n疏影一枝风袅袅。暗送寒香小。浅水照横斜，高士山中，春色生多少。\n黄昏孤枕江声悄。新月窥人好。遥忆绮窗前，晴雪霏霏，银蒜垂帘早。\n\n作者：梁清标",
        "《绛都春 · 上幸真定恭赋》\n霓旌羽葆。看玉勒飞尘，翠华临早。雨洒郊原，风静天街开驰道。红云昼护龙旗晓。黄衣是、圣人年少。万家环拥，千官拜舞，共瞻奇表。\n非小。名城三辅，人何幸得赌、天颜微笑。猎罢长杨，月色甲光寒相照。残星夜角营门悄。恩浩荡、村墟无扰。雪中黄竹歌成，争传睿藻。\n\n作者：梁清标",
        "《御街行 · 元日》\n天门骀荡晨光丽。扇影里炉烟细。衣冠万国拥仙班，共拜冲年天子。田间野老，重瞻双阙，几洒孤臣泪。\n长安谁道浮云蔽。看咫尺龙颜霁。不才未有治安书，但祝时康风美。九重露掌，千家蓬户，都布阳和气。\n\n作者：梁清标",
        "《倦寻芳 · 人日雪》\n晓窥窗色，寒透香衾，雪压鸳甃。七日为人，剪彩镂金清昼。洒银屏，飘绣幌，韶光点缀梅花瘦。对芳辰，忍教辜负了，绿尊红袖。\r\n寿阳妆，落英不去，佳话流传，闺阁知否。胜赏无多，须放眉峰微皱。瞬息楼台歌吹冷，东风小院听残漏。值千金，好怜惜，早春时候。\n\n作者：梁清标",
        "《庆清朝慢 · 长至》\n鸳瓦凝霜，鸾钗亸雾，镜台初试朝寒。共传五纹添线，葭琯阳还。物候撩人处绣，床中刀尺任抛残。牵情绪，偶离眼底，仍到心间。\r\n惊乍冷，疑乍暖，搅愁思天气，忒恁无端。岂回登高望远，先怯双弯。背写云笺锦字，偷将红豆寄郎看。斜阳里，淡烟暮霭，攒上眉山。\n\n作者：梁清标",
        "《琐窗寒 · 清明悼内》\n冷落韶华，又当禁火，皇州春丽。神伤奉倩，尘积半床罗绮。空零乱、麝粉薇浆，镜奁犹剩残膏腻。任东风浩荡，飘飖素幔，吹人难起。遥睇。\n青郊外。正杏粥初调，油车迤逦。轻烟晓散，对此更添憔悴。忆去年、花满雕栏，凝妆小立晴窗倚。到而今、细雨梨花，总酿成孤泪。\n\n作者：梁清标",
        "《凤凰台上忆吹箫 · 闺情》\n暖水池塘，轻云台榭，一年韶景开头。见草生庭砌，初茁如钩。多少蜂狂蝶闹，空触起、往事无休。从今记、伤春意味，胜似悲秋。\n相将。二分春色，还却向花阴，密处句留。任差池双燕，暗绕西楼。知否楼头人倦，红紫艳、怕展双眸。双眸远，漫天飞絮，怎比侬愁。\n\n作者：许德蘋",
        "《庆清朝慢》\n燕影穿帘，莺声选树，兰闺倦对芳春。长吟短咏握管，空拟清真。好把低颦浅笑，几回着意巧翻新。看湖上，淡妆浓抹，羞煞文君。\n梅魂清，鹤梦杳，正寸心千转，暗逐征轮。重重幕外，飞来野马成尘。折得一枝幽艳，和香黏露粉朱匀。筠屏倚，怎样描出，似醉昏昏。\n\n作者：许德蘋",
        "《唐多令》\n鸿雁一声秋。江干钓未收。是何人、独倚西楼，听彻邻家吹玉笛，明月下、诉扬州。\n蓦地起边愁。金戈载道游。说桃源、何处渔舟。霜叶围山红簌簌，还认是、武陵邱。\n\n作者：许德蘋",
        "《清平乐 · 咏西瓜》\n绿橘圆洁。秋水红冰结。饱食且须除内热。莫问幽风几月。\n当年玉碗金刀。分甘曾趁良宵。又是秋期近也，不堪归路迢迢。\n\n作者：许淑慧",
        "《摊破浣溪沙》\n楚楚蜉蝣粉蝶黄。不知门外已斜阳。谁识当年红豆句，莫思量。\n高柳鸣蝉声渐涩，落泥应是燕归梁。凝碧池头人已去，晚风凉。\n\n作者：梁启勋",
        "《雨霖铃 · 芭蕉，依黄勉仲体》\n高梧丛竹。要逃炎、那及天皆绿。临风大叶招飐，青鸾倦翮，将飞还伏。火伞张空，总不许、春梦惊鹿。此世界、何等清凉，配辋川、添雪成幅。\r\n阑干外、露光烟渌。住红尘、算占帷屏福。休争是树非树。高寄处、借他为屋。一样愁心，聊尔传书，也付斜束。且让我、听雨眠云，懒检弹文读。\n\n作者：章钰",
        "《塞翁吟 · 残棋》\n有甚输赢算，依旧落子丁丁。不两立，斗心兵。剩残劫堪争。当初黑白原难判，还说死里求生。错到底，太无名。\r\n问仙著谁能。推枰。人闲世、何来国手，休自负、功由败成。尽留恋、虫天得失，怎忘了、一刹那闲，漏尽钟鸣。旁观倦矣，戏嗾猧儿，新样调停。\n\n作者：章钰",
        "《凤凰台上忆吹箫 · 寄外子京师》\n黄叶堆鞍。白云埋屐，西风残照长安。恁蹇驴孤跨，长铗虚弹。谙尽离愁别苦，憔悴损、去日容颜。凄凉处，思亲有泪，独洒灯前。\n堪怜。空闺夜永，听点点秋钲，滴得心酸。念个人云远，影只形单。恼煞中天明月，圆如镜、故傲团栾。团栾想、何时携手，共话悲欢。\n\n作者：许诵珠",
        "《忆仙姿 · 怀同县宁仙霞调元》\n楚水燕云长隔。相望不知南北。落月满屋梁，疑是照君颜色。\r\n将息。将息。岁暮天寒风急。\n\n作者：傅熊湘",
        "《解连环 · 酬任公，用梦窗别石帚韵》\n旅怀千结，数征鸿过尽，暮云无极。怪断肠、芳草萋萋，却绿到天涯，酿成春色。尽有轻阴，未应恨、浮云西北。祗鸾钗密约，凤屧旧尘，梦回凄忆。\n年华逝波渐掷。叹蓬山路阻，乌盼头白。近夕阳、处处啼鹃，更刬地乱红，暗帘愁碧。怨叶相思，待题付、西流潮汐。怕春波、载愁不去，恁生见得？\n\n作者：麦孟华",
        "《河满子 · 寄语》\n忙里弹棋击槊，闲时酌酒鸣筝。奇服居然人不识，高冠短后长缨。\r\n寄语里中儿子，何妨谓我狂生。\n\n作者：彭孙遹",
        "《生查子 · 旅夜》\n薄醉不成乡，转觉春寒重。枕席有谁同，夜夜和愁共。\r\n梦好恰如真，事往翻如梦。起立悄无言，残月生西弄。\n\n作者：彭孙遹",
        "《摊破浣溪沙·读高季迪缶鸣集》\n何处登临忆侍郎。无边草树路微茫。依旧青丘湖下水，接东江。\n旧宅已随烟里没，遗编曾向箧中藏。叹息当时同辈少，压徐杨。\n\n作者：彭孙遹",
        "《玲珑四犯 · 却梦调元景病次家兄仲谋韵》\n美睡初成，便有个人人，年华犹少。昵枕低帏，不怕细君知道。可是阳台行雨，把宋玉、魂儿勾到。拚长作、玉清仙隶，夜夜扫除庭庙。\r\n千金艳质分明是，转腰身、向郎回抱。渐春汗融融绮褥，逗破风流窍。几番着意温存，生不管、侬心不要。须央他，无赖汝南鸡，未曙将人唤觉。\n\n作者：彭孙遹",
        "《玲珑四犯 · 却梦调元景病次家兄仲谋韵》\n寄语东君，莫宠柳骄花，诱他年少。漏泄春光，多在这华胥道。何事孤眠帐底，夜夜有、彩云飞到。似神君、为侬却病，引入上林祠庙。\r\n睡乡即是温柔境，有紫玉、如烟相抱。刚则是灵犀一点，通却心中窍。害得文园憔悴，那梦儿、偏生还要。愿生生、不作有情痴，长得安然睡觉。\n\n作者：彭孙遹",
        "《玲珑四犯 · 招梦用前韵》\n好梦谁同，有皓齿丹唇，人儿绝少。媚寝思香，远胜却邯郓道。一声砌竹惊回，正月影、空床初到。拟欲赋、夜来神遇，荐枕在朝云庙。\r\n缠绵一似春蚕死，向雪茧、窝中萦抱。乍可是云轻雨薄，未透相思窍。嘱付惜春御史，领风月，让伊清要。把莺声燕语，安排莫使，幽欢惊觉。\n\n作者：彭孙遹",
        "《玲珑四犯 · 招梦用前韵》\n禊节才过，冷落了风流，兰亭逸少。单枕无聊，心事向谁行道。打叠鸳鸯绣被，好招取、梦儿来到。问何如、九疑黛色，帝子下黄陵庙。\r\n愿将身化为胡蝶，粉痕死、向花心抱。浪说游仙留玉枕，枕内藏机窍。望断美人何处，惭愧杀、灵修练要。看落花飞絮，殢人春睡，如眠似觉。\n\n作者：彭孙遹",
        "《归朝欢 · 秋夜》\n画阁重帘深不卷。铜史黄昏催缓箭。那堪离别在兰时，梧桐落尽回心院。夜长君不见。漏痕犹比檀痕浅。麝煤残，银筝宝瑟，信手拈来倦。\r\n侧侧寒生霜瓦溅。眼底屏山千里远。南来孤雁己先红，一声天际堪肠断。飘零秋万点。风条雨叶如相饯。最无僇，坐愁不寐，绛蜡和花剪。\n\n作者：彭孙遹",
        "《南柯子 · 戏题》\n越女凉风喜，吴娘暮雨愁。便将菱角作鸡头。同是江湖一派要相调。\n黑毡充贵少，缟袂备歌喉。短衣匹马不公侯。莫道楚人从昔是猕猴。\n\n作者：曾廉",
        "《定风波 · 宴李氏宅》\n卷石为山斗水池。俨然湖上绿沦漪。昨夜吹箫声满院。相见。生绡如雪照花枝。\n荷叶苞羞持劝客。殽核。半红频果酒盈卮。雅会乘今宜笑乐。惊咢。西风又是授衣时。\n\n作者：曾廉",
        "《浪淘沙 · 不见》\n湖上问苏家。门巷枇杷。水晶窗下彩幡遮。鹦鹉唤将帘打起，人面桃花。\n小立自咨嗟。冉冉年华。绮筵散罢日西斜。惆怅去年人不见，世事如麻。\n\n作者：曾廉",
        "《巫山一段云》\n暗月移鸳径，残烟罥画纱。病容扶起半夭斜。瘦减一分花。\n门掩枇杷树，春藏燕子家。侍儿催道卸盘鸦。今夜太迟些。\n\n作者：程颂万",
        "《唐多令 · 秋海棠》\n凉露泻秋琴。垂丝袅碧簪。小蜻蜓、瞥过花阴。滴尽泪珠慵不见，空记取，画帘深。\n庭院思愔愔。楼空月半沉。可怜红、未减秋心。花影一层阑一角，人去也，梦来寻。\n\n作者：程颂万",
        "《唐多令》\n五月已如秋。蛮天酿客愁。又潇潇、雨上帘钩。梦醒三更闻画角，知此夕，客边州。\n别泪渍衾裯。浓香一半留。记画眉、人在西楼。肠断猛峒江上水，偏又是，向东流。\n\n作者：程颂万",
        "《洞仙歌》\n酒阑人并，把银筝微弄。却说歌喉夜来痛。又恹恹裹帕，扶病经旬，全不好、亏得纸鸢相送。\n枇杷门巷悄，来是空言，去又匆匆两如梦。鸳牒促相携，那日秋娘，还更比、冬郎情重。仅占了、潇湘十分愁，略不似寻常，燕娇莺宠。\n\n作者：程颂万",
        "《定风波 · 饮蔡耐余圃》\n风韵篱边绝世人。素妆和雨靧残春。等得晴初亲拗折。轻雪。恐教吹作路旁尘。\n抵死要留花活计，余生拼得酒温存。归坐胆瓶纱间隔。娇劣。小春能够几黄昏。\n\n作者：程颂万",
        "《唐多令 · 题画，贺蔡辛父纳姬》\n钿阁日笼明。湖山点黛青。嫁东风、初费娉婷。端正隔帘梳洗并，红上了，鬓边星。\n汉上数题襟。欢量珠价平。护深重、九畹双茎。娱老料应吴女好，杷背处，几曾经。\n\n作者：程颂万",
        "《春光好 · 送别》\n梅叶放，桃花明。正啼莺。无奈扁舟君欲行。\n几含情。愁深不日不月，春寒乍雨乍晴。南北东西芳草路，忍青青。\n\n作者：葛宜",
        "《宴清都 · 咏苔》\n个个如钱，丝丝似发，雨馀益增幽景。小园春去，双扉昼掩，落红初凝。槛外银塘如镜。有无数、翠钿相映。遍闲阶、那更松根月澹，草际露冷。\n春永。雨绣金铺，霜黏玉础，画帘人静。长信宫闲，华清院废，数点萤影。最喜萧然三径。装点个紫稠绿净。止许那、白鹤幽踪，飞来相称。\n\n作者：董俞",
        "《木兰花慢 · 武林归舟中作》\n看斜阳一缕，刚送得，片帆归。正岸绕孤城，波回野渡，月暗闲堤。依稀是谁相忆？但轻魂如梦逐烟飞。赢得双双泪眼，从教涴尽罗衣。\r\n江南几日又天涯，谁与寄相思？怅夜夜霜花，空林开遍，也只侬知。安排十分秋色，便芳菲总是别离时。惟有醉将醽醁，任他柔橹轻移。\n\n作者：董士锡",
        "《虞美人 · 韶华争肯偎人住》\n韶华争肯偎人住？已是滔滔去。西风无赖过江来，历尽千山万水几时回？\r\n秋声带叶萧萧落，莫响城头角！浮云遮月不分明，谁挽长江一洗放天青？\n\n作者：董士锡",
        "《河满子 · 同程村闲话》\n虽病犹能纵酒，惟穷然后工诗。欲与孔方新结好，他言素不相知。若辈福应如许，吾侬分合如斯。\r\n旧是爱花成癖，新添惜墨成痴。若比孤山林处士，但非鹤子梅妻。愿得任从吾好，何妨不合时宜。\n\n作者：董以宁",
        "《哨遍 · 送孙无言从广陵归黄山》\n为问先生，且住为佳，何事成归计。却道是、十载趁萍踪，漫逍遥、蜉蝣天地。季主帘边，韩康市上，阅尽人间世。便功业萧曹，文章燕许，不过如斯而已。况他家父子是和非，问商山何与乃公事。白社遗民，黄冠故里，犹然迟矣。再莫羡、扬州佳丽。负了山灵誓。\r\n阁梅堤柳，当年几下芜城泪。绣瓦宫娥，银床宾客，只今名姓谁为记。天台可赋，苏门堪啸，奚必江东虎视。把芒鞋整顿，归来闲憩。向轩皇、铸鼎旧高台，饵丹砂、身名俱避。有时来往空庭，一二庄生老子。倘教他日少微星耀，天上来徵处士。好教童子护柴门，道先生高眠未起。\n\n作者：董以宁",
        "《贺圣朝 · 西江送富云麓学士入都》\n柳遮铃索西江路。花唱骊驹暮。鸾坡不借，片帆悬向，马当飞度。\n连空水远举头日，近傍玉清风露。故人天上讯狂生，只疏慵如故。\n\n作者：董元恺",
        "《寻芳草 · 咏草》\n深院望王孙，看几处、平芜春草。正萋萋、南浦西堂悄。苔痕印、湘裙扫。\n绿遍短长亭，断送尽、行人多少。共愁生、一夜如丝绕。芳茵外、东风晓。\n\n作者：董元恺",
        "《渔家傲 · 题曹雪鸿荆溪钓隐图》\n二月风和春满院。游丝雨歇朝寒浅。细草平铺芳径软。湘帘卷。新巢絮语双双燕。\n红杏倚墙开欲遍。落梅委地香千片。蝴蝶纷飞鶗鴂啭。清樽劝。日斜绣阁停针线。\n\n作者：董元恺",
        "《太常引 · 客中闻歌》\n杏花开了燕飞忙，正是好春光。偏是好春光，者几日、风凄雨凉。\r\n杨枝飘泊，桃根娇小，独自个思量。刚待不思量，吹一片、箫声过墙。\n\n作者：项鸿祚",
        "《清平乐 · 池上纳凉》\n水天清话，院静人销夏。蜡炬风摇帘不下，竹影半墙如画。\r\n醉来扶上桃笙，熟罗扇子凉轻。一霎荷塘过雨，明朝便是秋声。\n\n作者：项鸿祚",
        "《隔帘听 · 立夏日雨》\n何事欺花赚柳，恨煞春难住。几层烟雾空蒙处。恰盼到黄昏，潇潇神雨。才做暖，又轻寒，梦中九十还重数。\r\n黄蜂紫蝶，浪向荼蘼舞。春归百计寻春补。织尽冰丝，断肠千缕。浑无语。道春这回真去。\n\n作者：邹祗谟",
        "《恋芳草慢 · 咏草》\n巫雨朝飞，湘烟暮压，落花着地犹新。闺中陌上，到处欲断还匀。摇荡春风形影，连绣户、翠接无痕。寒食近、绣盖金鞍，偏汝暗赚游人。\r\n相思溪上，断红约月，合欢冢上，怨绿黏云。楚楚娟娟，多少蝶梦蜂魂。又见犀奁赌胜，佳名谁不爱王孙。斜阳处、宝屧初回，馀香犹染湘裙。\n\n作者：邹祗谟",
        "《六州歌头 · 戏作简僮约，效稼轩体》\n僮来语汝，约法告而曹。吾所命，只数事，汝母嚣。记来朝。红药栏干畔，缚棕帚，摩苔石，除菊蠹，移兰盎，早须浇。庭际几头丹鲫，戏蘋藻、粉饵时调。便闲将短竹，扶植美人蕉。弹雀驱枭，莫逍遥。\n宜勤应答，捷趋走，护书箧，整诗瓢。燕几侧，博山内，水沉烧，火毋焦。煮茶铛频熟，便蟹眼，听松涛。吾无事，痛饮酒，读离骚。若有客来时候，须涤盏、频进香醪。且抱琴吹笛，长醉侣渔樵。门掩无敲。\n\n作者：邹祗谟",
        "《宝鼎现 · 广陵清明日，贺天士邀同南郊小饮有赠，用刘须溪元夕词韵》\n联翩游骑。玉勒踏遍，月楼烟市。漫追寻、雷塘绣瓦，望青帘杏花村底。\n春一笑、任群莺满树，却与春光俱醉。怎禁得、画桥暂止。\n猛听吹箫声起。遗簪堕珥筹花事。忆少年、情悰如水。\n却早见、当垆佳丽。抱银筝、初来北第。香缥缈、扬绣屏罗绮。\n风散落红十里。谁怜惜、旗亭游子。看日搅、一帘花碎。\n莫道天远蓬山，暂消受、檀牙按指。何问时、翠幰重来，对红蕤怯睡。\n赚得个、玉纤整髻。假报金钗坠。还记取、垂柳堤边，摇荡春风影里。\n\n作者：邹祗谟",
        "《燕归梁 · 答文友见寄韵，时寓荆溪》\n两载飘零作浪游。到处金舟。蝶魂原不为花留。推梦去，又重收。\r\n红楼翠馆予无福。拚他莫莫休休。人愁不肯我言愁。天封我，醉乡侯。\n\n作者：邹祗谟",
        "《雨霖铃 · 又题罗浮晓梦图》\n离踪飘忽，算人间有，多少愁结。人生果是如梦，才留恋处，韶华都歇。昨夜分明倚傍处，听呜咽。为旧恨、闲入罗浮，更是罗浮恨天阔。\n情多待向何人说。不堪闻、转侧鸣檐铁。凄风苦雨狼籍，双袖湿、倦眸难合。误了莺声，无限恩情，总被啼澈。好检点、锦瑟篇篇，付与残妆箧。\n\n作者：杨葆光",
        "《天香 · 又题芸窗课子图》\n绳束珊瑚，床连翡翠，琅玕小径饶有。净几明窗，偶然开卷，定许阿谁相守。青灯有味，信几度、春秋不负。喜得佳儿，但慧业、早应相授。\n小时问君记否。也垂髫、近笼衫袖。转瞬看雏凤，一般韶秀。我亦相逢刮目，道蠹卷、生涯早传久。待看他年，抱孙还又。\n\n作者：杨葆光",
        "《玲珑四犯·黄子寿太史新校白石道人歌曲，重检一过。时适冬至，用集中越中岁莫闻箫鼓感怀韵题后》\n古沔水遥，道场山暝，词仙今在何许。正声悲久歇，宫徵空怀古。余情更怜远别，怅扁舟、雁飞烟浦。泪湿单衣，一襟诗思，偏我共清苦。才挥手，京华路。\n笑秋深倦燕，还恋朱户。客愁随线长，夜梦催人去。怜才且喜逢黄九，注图谱、教排孤旅。应付与。梅边伴、吹箫俊侣。\n\n作者：杨葆光",
        "《醉花阴 · 弹泪声》\n寂寞兰房花影暮，盼断行人处。春尽不思归，泪靥光阴，弹指声中度。\n横波脉脉情谁诉，按拍沾薇露。生怕小鬟知，付与东风，溅湿筝弦语。\n\n作者：黄钧宰",
        "《醉花阴 · 题少楼《披书坐花图》》\n万里浮云看不破，今古闲闲过。莫为落花愁，花也修来，配得诗人坐。\n琴床石几安排妥，欲语知谁可。书味密于春，春化诗魂，魂梦香花里。\n\n作者：黄钧宰",
        "《临江仙 · 闺思》\n疑雨依稀还未雨，空阶一抺苍苔。孤烟片片欲飞来。似随风影去，复趁晓云回。\n怪杀鹧鸪啼不住，珠帘卷卷慵开。薄情何处暗相猜。今年杨柳月，旧日菊花杯。\n\n作者：黄永",
        "《破阵子 · 咏怀》\n旧掌玉皇香案，新参金马顽仙。错听玉笙曾一笑，误盟钿盒到人间。相逢又几年。\n醉后新诗数首，闲来小令千篇。不贾不农兼不吏，宜嘲宜怨又宜颠。深眸望远天。\n\n作者：黄永",
        "《南浦 · 答衣谷，兼以为别》\n江上雁绳斜，酒初阑、早又断肠今夕。无语咽寒云，漂零久、忍问西湖消息。六桥烟月，那时曾弄梅边笛。落叶如潮秋寺晚，都是梦中游历。\n而今蕉萃南朝，算斜阳燕子，似曾相识。莫更上离亭，荒烟外、残柳丝丝愁织。重逢记得，蘼芜一抹伤心碧。只恐镫凄疏雨夜，瘦损茂陵词客。\n\n作者：冯煦",
        "《南浦 · 咏帆影》\n水面贴轻阴，趁午风，斜斜整整扬去。掩映蛤窗晴，浑无定、挨著半边柔橹。才平又侧，几番低浸杨花渡。绿波如缕。尽藻纲莼丝，兜他不住。\n遮来一剪江痕，又带著斜阳，添长几许。迢递隔樽前，清阴小、落在落红流处。情浮性薄，蘸烟铺水轻轻度。女儿秋浦。怕一片低迷，压醒鸥鹭。\n\n作者：黄之隽",
        "《雨霖铃》\n庭梧骚屑、近栏杆外，待赏秋月。谁知暮霭浓暗，西风酿就，黄昏凄绝。落响潇潇阵雨，任金井飘叶。但懊恨、衾冷无眠，坐剪灯花烬初灭。\r\n凌晨定把高枝截。怕淋漓、点滴心头咽。拚教且尽今夜，声肯向、耳根边歇。想到朝阳，翻受三更、五点磨折。惯撼醒、孤枕愁人，梦里晴时节。\n\n作者：黄之隽",
        "《开元乐》\n惆怅阶前梅树，今年几度春花。犹带别时泪影，郎行何日还家。\n\n作者：杨继端",
        "《女冠子 · 访女道者》\n石床瑟冷。独坐还怜香影。翠岚重。\n南岳夫人庙，缑山仙女宫。道超尘坱外，名籍绛霄中。麾尘松风里，世缘空。\n\n作者：黄德贞",
        "《醉花阴 · 题秋谷蘋香水阁填词图》\n全家住入琉璃镜。花气中央冷。微雨湿斜阳，水上栏干，水底栏干影。\n蛮笺小字翻香令。对博炉烟静。凉谱玉人弦，秋满疏帘，燕子难消领。\n\n作者：黄燮清",
        "《真珠帘 · 帘影》\n移来六幅湘烟软。悄愔愔、衬贴迥廊幽茜。只许夕阳通，慢放他归燕。略有微风飘扬起，误带出、晚妆花片。人面。尽空蒙潇洒，碧云同远。\r\n曾忆十二栏干，映高梧、垂柳波纹斜展。细露一灯红，正夜凉初卷。别后相思惟梦到，错认他明河清浅。亭院。怅月淡星疏，那回罗幔。\n\n作者：黄燮清",
        "《雨霖铃 · 题陆次山矶蜀游图》\n奇峰青削。问谁人遣，力士开凿。偏安自古形胜，英雄代谢，风云萧索。指数兴亡似马，背残梦依约。买浊酒、一醉斜阳，笑倚吟鞭慢斟酌。\n玉环花蕊都飘泊。叹香魂、更比秋烟薄。当初坠粉零艳，只合付、浪游诗橐。自别峨嵋，城上芙蓉，几度开落。悔听了、杜宇归来，过后思量著。\n\n作者：黄燮清",
        "《倦寻芳 · 春日偕铁士湘、渔子健泛高士湖》\n画桥路转，奁水波明，新涨如许。破晓东风，吹起荡春情绪。弱柳搓丝黄似月，丛花叠影红成雾。倚孤篷，载双柑斗酒，醉寻烟雨。\r\n恰正好、清明才过，一笑青山，齐展眉妩。拾翠评香，难得俊游闲侣。燕子人家炊笋饭，鹧鸪村店留茶语。尽风流，又何须，画船箫鼓。\n\n作者：黄燮清",
        "《倦寻芳 · 偕俭才、湘渔游湖上竹素园》\n绛扉半掩，红板斜欹，深院人静。碎玉鸣琴，暗水自流花径。紫藤开，绯桃谢，阑珊芳事无多剩。奈何春，问归来燕子，可能重省。\r\n记那日、来台饮渌，绣幕围香，何限风景。树底栏干，时有步尘鬟影。罗袂已随蝴蝶化，画廊忍得蘼芜冷。罢登临，渐消磨，少年游兴。\n\n作者：黄燮清",
        "《倦寻芳 · 和彊师韵》\n檐阴阁雨，帘隙梳烟，庭户催晚。绕树归鸦，戢戢欲栖还散。西崦斜阳鶗鴂苦，东风残信蘼芜怨。问天涯、王孙何处，春随人远。\r\n卜心事、灯花无语，百感孤单，鸳被羞展。陡忆前欢，已等弃余秋扇。客路歧多关塞黑，长门事去文章残。梦方圆，又丛钟、声声惊断。\n\n作者：杨玉衔",
        "《天香 · 自题抱香室填词图》\n毛谢飙扶，肠凭酒涤，蹉跎身世如此。汐社随沤，吴云泊雁，结习未忘语绮。西窗嚼韵，惊梦里、睡夜龙起。孤悄吟灯支影，寂寞添香纤指。词仙御风万里。\n马塍花、落残红紫。指点翠微高处，自今休矣。抱得含香足未。图不出、危弦变声徵。漫道丹青，痕痕是泪。\n\n作者：杨玉衔",
        "《宴清都 · 题高潜翁寒灯课读图》\n我亦单寒子。蓬门夜、母儿形影相倚。秋机织泪，春灯熨梦，烟残坠穗。瓻书借向东邻，便绕膝、殷勤问字。诵琅琅、建水高瓴，寒宵过午忘寐。\n生前无分鸡豚，墓门寒食，望风悬泪。珍图手展，丸熊画荻，俨然前事。帘前雾重成滴，摇壁影、葳蕤细蕊。陟屺吟、能否招魂，涕零茧纸。\n\n作者：杨玉衔",
        "《水龙吟 · 惠山酌泉》\n酒痕黯淡尘襟，茂陵渴抱看山病。莺声招我，螺鬟笑客，溪回路近。腰怯登临，眼馋苍翠，一池烟暝。问山灵旧约，蹉跎十载，凭阑处，迷前径。\n清绝吟魂待醒。傲卢仝、香生瓯茗。濠梁兴味，沧波身世，浮沉同证。芒秃诗肠，芡磨菱角，老来心性。向斜阳徙倚，峰巅瘦塔，伴臞仙影。\n\n作者：杨玉衔",
        "《婆罗门引 · 山居补植花木》\n庐非人境，山深四月未闻莺。飞花空忆春城。最恼无情野烧，收拾到陈青。尽黄云红叶，一望芜平。荒畦几棱。\r\n豆坼甲，怯寒轻。剩有劫余幸草，识我经行。饾饤阴晴。试种竹、移蕉环护庭。锄未了，雾冥冥。\n\n作者：杨玉衔",
        "《宴清都》\n墙倚秋千倦。斜阳下、无端心事凌乱。莺痴绿老，鹃哀红谢，韶华逾半。生憎欺鬓东风，青蔓染、霜丝吝换。问连朝、饾饤阴晴，珍劝加衣谁管。\r\n算来春色无多，三分有二，归期非远。系春不住，柳梢眉蹙，芍围腰减。纵教赶上江南，已孤负、探芳手眼。更何堪、引逗情丝，飞霙弄晚。\n\n作者：杨玉衔",
        "《玉漏迟》\n渡江烟树杳。斜阳红罅，归飞饥鸟。楚雁谋梁，三匝觅枝孤绕。突见青帘招展处，皆醉侣、吟侪同调。堪一笑。主人迟客，停杯舒啸。\n市楼酒绿灯红，想裙屐风流，止宜群少。块垒浇除，讵是一杯能了。老子分瓜深意，让纤手、惹人犀照。银烛晓。压酒吴姬来少。\n\n作者：杨玉衔",
        "《卖花声·立春》\n独饮对辛盘，愁上眉弯。楼窗今夜且休关。前度落红流到海，燕子衔还。\r\n书贴更簪欢，旧例都删。到时风雪满千山。年去年来常不老，春比人顽。\n\n作者：黄景仁",
        "《贺新郎 · 太白墓，和稚存韵》\n何事催人老？是几处、残山剩水，闲凭闲吊。此是青莲埋骨地，宅近谢家之朓。总一样，文人宿草。只为先生名在上，问青天，有句何能好？打一幅，思君稿。\n梦中昨来逢君笑。把千年、蓬莱清浅，旧游相告。更问后来谁似我，我道：才如君少。有亦是，寒郊瘦岛。语罢看君长揖去，顿身轻、一叶如飞鸟。残梦醒，鸡鸣了。\n\n作者：黄景仁",
        "《齐天乐 · 秋声馆赋秋声》\n簟凄灯暗眠还起，清商几处催发？碎竹虚廊，枯莲浅渚，不辨声来何叶？桐飙又接。尽吹入潘郎，一簪愁发。已是难听，中宵无用怨离别。\r\n阴虫还更切切。玉窗挑锦倦，惊响檐铁。漏断高城，钟疏野寺，遥送凉潮呜咽。微吟渐怯。讶篱豆花开，雨筛时节。独自开门，满庭都是月。\n\n作者：厉鹗",
        "《眼儿媚》\n一寸横波惹春留。何止最宜秋。妆残粉薄，矜严消尽，只有温柔。\r\n当时底事匆匆去？悔不载扁舟。分明记得，吹花小径，听雨高楼。\n\n作者：厉鹗",
        "《谒金门 · 七月既望，湖上雨后作》\n凭画槛，雨洗秋浓人淡。隔水残霞明冉冉，小山三四点。\r\n艇子几时同泛？待折荷花临鉴。日日绿盘疏粉艳，西风无处减。\n\n作者：厉鹗",
        "《潇湘神》\n欢断肠。侬断肠。\n海天人远月如霜。何限今生今后愿，肩儿相对影儿双。\n\n作者：甯调元",
        "《醉花阴》\n独处无郎良夜误。宋玉东墙住。红豆是前身，粒粒相思，谁复卿卿误。\n旧时为雨为云处。分手天如雾。只有梦堪勋，梦到醒时，更不堪云雨。\n\n作者：甯调元",
        "《渔歌子 · 画菊》\n三径西风雁到迟。半生傲骨与花期。\n摹月影，写霜姿。泼墨屏风画折枝。\n\n作者：赵友兰",
        "《渔歌子 · 渔父》\n蓼溆蘋洲不系船。渔家风月浩无边。\n倾浊酒，挟飞仙。笛声吹破洞庭烟。\n\n作者：赵友兰",
        "《卖花声》\n西阁旧帷空。惆怅音容。拈花看竹与谁同。记得鸾钗斜插鬓，翠袖香浓。\r\n短梦更朦胧。肠断东风。清明寒食过匆匆。一缕香魂招不得，满砌残红。\n\n作者：蔡琬",
        "《浪淘沙》\n云气压虚阑。青失遥山。雨丝风絮一番番。上巳清明都过了，只是春寒。\r\n花发已无端。何况花残。飞来蝴蝶又成团。明日朱楼人睡起，莫卷帘看。\n\n作者：蒋春霖",
        "《鹧鸪天 · 杨柳东塘细水流》\n杨柳东塘细水流。红窗睡起唤晴鸠。屏间山压眉心翠，镜里波生鬓角秋。\r\n临玉管，试琼瓯。醒时题恨醉时休。明朝花落归鸿尽，细雨春寒闭小楼。\n\n作者：蒋春霖",
        "《相思引》\n滴尽莲花夜漏残。相思拍遍小阑干。吹箫人去，碧月又团圞。\r\n莫向华胥寻睡蝶，梦魂飞不倒长安。枕函倦倚，曲曲是关山。\n\n作者：赵我佩",
        "《绮罗香》\n炉麝香残，帘犀玉冷，闲却画屏鸳谱。翠管轻抛，憔悴谢娘眉妩。愁脉脉、月转花眠，恨迢迢、酒醒人去。料今番、睡也无聊，东风吹梦乱如絮。\n年华回首易老，赢得青笺红泪，断肠词句。独倚熏笼，怕忆别来情绪。思往事、剪烛西窗，记前游、踏青南浦。更堪它、湿遍流光，夜深听暗雨。\n\n作者：赵我佩",
        "《百字令 · 病中有感》\n重帘皱影，卷流苏百结，帐绡凉透。翠被轻寒浑似水，又是点灯时候。鸟妒花愁，云痴雨怨，都把良宵负。连朝倚枕，熏笼偎暖罗袖。\r\n因甚终日恹恹，只缘肝病，不为伤春瘦。藕臂松金肩削玉，腮际红霞非旧。懒启湘奁，慵抛画谱，闲却纱窗绣。晚妆无力，泪痕界破眉柳。\n\n作者：赵我佩",
        "《大酺》\n问一重山，两重水，天涯知在何处。春来惯消瘦，尽罗衫宽著，黛眉愁妩。\n陌上花开，楼头燕过，芳讯玉关通否。无情终不信，把前番已悔，后期还误。\n记杨柳阴中，封侯人远，白头飞絮。\n最怜香梦苦。夜来恨、隔断长亭树。漫注念、踏青斗草，寒食清明，画罗裙底城南路。\n东风卷尘去，任一片、马蹄红雨。奈多病、伤迟暮。相逢须早，纵是倾城颜色，华年那堪细数。\n\n作者：蒋敦复",
        "《芳草》\n盼天涯，青青目断，相思满地销魂。旧愁销未了，金针谁绣出，又愁新。斜阳一碧绿，最可怜、似梦如尘。犹自有、玉骢去也，不信王孙。\n伤春。萧郎一别，棠梨落尽，深掩重门。凤靴挑菜后，钿车陌上看，腰绿湘裙。佳人黄土矣，想断肠、总化红根。怪游荡杨花不绊，只绊离痕。\n\n作者：蒋敦复",
        "《百字令 · 题董壶山甥男“百花词”》\n生香活色，似丹青宛转，描来情丽。滴粉搓酥成百咏，字字绿酣红腻。十样云笺，三升墨露，会得惺忪意。问花无语，可能知此情未。\r\n堪叹驹隙流光，鸿归燕去，不管人憔悴。雨雨风风新梦觉，别是销魂滋味。一段缠绵，千般哀怨，尽向毫端寄。感春怀抱，遣愁侬亦无计。\n\n作者：赵芬",
        "《卖花声 · 柬外》\n无语独凭栏。离思谁传。东风破冻柳含烟。不信归鞭常入梦，珠泪偷弹。\r\n买卜费金钱。愁绝离鸾。晴窗检点白云篇。怕有空闺孤烛句，惹蹙眉山。\n\n作者：蒋晱",
        "《卖花声 · 许群修碧声山馆图》\n风露夜泠泠。何处秋声。梧桐叶上最分明。此际碧纱关不住，红出书灯。\r\n帘幕峭寒生。垆鸭烟停。兔华如水漾中庭。安得一枝横竹好，吹到三更。\n\n作者：赵庆熹",
        "《百字令 · 石门，是胡节悯乡居路》\n石头城破，任青天坠了，一拳撑住。入地高皇肌未冷，忍喷燕山尘土。烙铁横烧，皮囊四裂，十族齐声去。犬羊崩角，斑然一只黄虎。\r\n莫论忠字横心，即关师友，义亦同终古。冯道褚渊宁有血，厕里落花红腐。一县乡山，双门石窦，此地东川路。十三陵上，夕阳人砍烟树。\n\n作者：赵熙",
        "《渡江云 · 彭山道中》\n月中摇梦去，乱滩一叶，风起雪飞花。晓螺山泫翠，小小江楼，绿水渺天涯。恒河鬓影，十年来、吹上霜华。东去也、江声日夜，流不尽虫沙。\n堪嗟。官灯白舫，夜雨青神，忆西京情话。真落得、渔翁满地，燕子无家。船头又指彭山县，想太平、青遍桑麻。如愿否，平羌草屦捞虾。\n\n作者：赵熙",
        "《疏影 · 黄叶》\n金风弄色。又树头晒晚，归雁时节。绿意全非，人立黄昏，枝枝照眼明灭。诗家合号秋边影，妙绘出江南清绝。悟打头、笠子声轻，片碣老僧寒月。\n门外青山瘦了，酒家一二里，林际空阔。各送秋光，菊本花残，莽莽燕方微雪。霜寒一片琉璃殿，定落遍、万鸦宫阙。甚美人眉萼舒春，只觅御沟红叶。\n\n作者：赵熙",
        "《疏影 · 帘》\n千丝透篾。逗小风隐隐，湘水如活。隔断秋光，珠箔银屏，贫家个里无别。看书密坐留香久，听点屐红□三折。只片时不放驼钩，便积满窗黄叶。\n花外阿侬住处，素纱淡淡影，人更清绝。莫认疑城，百子裙边，亸地分明仙蝶。门外客到鹦哥唤，乍一笑、玉纤亲揭。等夜深、丫角张琴，引入玲珑秋月。\n\n作者：赵熙",
        "《绮罗香 · 红叶》\n秋艳于花，霜浓似酒，万树鲜明山态。斜日争春，幅幅绿阴全改。出射堂、诗笠还堆，上樵担、酒家能卖。问群仙、几日还丹，赤城标起白云外。\n南朝金粉一片，还记太平十月，翠尊曾载。碾碎珊瑚，烧得万山成海。自归来、吴水空寒，纵落去、御沟何在。祇词人、老景相看，断霞留几块。\n\n作者：赵熙",
        "《渡江云 · 于铁华所作安书》\n玉闺人健否。井干半月，孤客未还家。酒阑松所夜，人似春明，门外即天涯。蛛丝药裹，镜奁边，知断铅华。无限思、兰缸一点，书不到秦嘉。\n窗纱。银尊注处，锦水归来，笑当年初嫁。谁料得、秋水瘦燕，病比寒鸦。朝飞蟢子松裙带，送暗香、明月疑它。幽梦醒，窗前一树梅花。\n\n作者：赵熙",
        "《东风齐着力 · 雨水节种花》\n春雨知时，山桃含笑，梦醒贫家。无方送老，种绿报年华。不办黄金作屋，风流债，点却群花。三三径，量枝数叶，汲水匀沙。\r\n失喜到双丫。争斸土一锄，忙尽金鸦。分香引蝶，剩本饷邻娃。便当村农穑事，一壶酒，自劳生涯。阴晴外，成阴结子，且自由它。\n\n作者：赵熙",
        "《百字令 · 梁杭雪画》\n苍岩列岫，似镜中，描取小鬟妆束。皴法全抛山乍笑，西子苎萝新浴。石色鹦哥，篙声渔父，夜雨生飞瀑。了然疯性，水中添个茅屋。\r\n云是一角罗浮，罗含宅子，借画消三伏。自别宣南成泡影，梦里人归西蜀。白鹤新居，红羊浩劫，一绢春山绿。钩辀如叫，黄梅雨霁云木。\n\n作者：赵熙",
        "《渡江云 · 得景乔书》\n新篁摇醉影，端阳过了，凉雨四山秋。故人天际去，几日荷花，红到镜香楼。\n林西月子，未黄昏、先上帘钩。烟寺暝，夜堂吹角，知白老僧头。\n双流。当官驿路，望子燕山，坐一灯人瘦。定几时、吴淞觅句，江树归舟。\n邛崃有客清如玉，昨书来、寸寸离愁。\n全按苦，思君一骑眉州。\n\n作者：赵熙",
        "《百字令 · 其一 · 约斋叟得南城废园，葺之曰约园。用竹垞韵寄贺》\n约斋守约，借小园消受、秋光淡泊。占定浣花溪作号，天予花溪栖托。愚谷非愚，老莱未老，请赋闲居乐。阿稽阿段，为花先补篱落。\r\n同是汐社中人，嫦娥耐寡，秋色谁斟酌。早晚栟榈刊合集，头白论功书幕。小玉司香，牟珠入梦，将砚安岩壑。青山浮白，不知门外蜗角。\n\n作者：赵熙",
        "《百字令 · 其二 · 寄山腴》\n青城石室，把前生记否，花朝南泊。六度流光千种梦，心事微波难托。白石箫声，绿珠眉样，羡尔文园乐。海棠秋禊，去年红雪开落。\r\n今幸留命桑田，松风八十，依旧红蠡酌。我自无锥能卓地，醉泥借天为幕。一局康猧，百年书蠹，生计云归壑。一言难尽，山头夜夜吹角。\n\n作者：赵熙",
        "《百字令 · 其三 · 寄吴念存祖沅，兼答鄢公，复祥祜》\n少年为客，计三秋黄浦，海潮边泊。家计鹪鹩艰一饱，更苦一枝无托。字水渝山，春华秋实，差剩新交乐。计程相望，瓮头先办桑落。\r\n生此乱世衰年，怀人最苦，夜不成孤酌。短李迂辛书久断，燕子香巢珠幕。素浐无源，青荷作镜，自分邻沟壑。西风满眼，剑虹双吐芒角。\n\n作者：赵熙",
        "《百字令 · 其四 · 答休庵》\n一庵秋雨，叹此翁头白，鸾飘凤泊。从古诗人多寓蜀，第一花潭依托。眢井鸣蛙，蛮山骑象，损尽崔骃乐。命中晞发，我曹生就流落。\r\n公有红线知心，不时需酒，双笑还双酌。甚事干卿春水皱，燕子从争危幕。大月中秋，小山丛桂，夜半舟藏壑。啬夫无恙，扣门时听张角。\n\n作者：赵熙",
        "《百字令 · 其五 · 寄圣传》\n月圆花好，料文君井畔，鸳鸯名泊。水调歌头今夕酒，玉宇琼楼堪托。红豆香奁，碧山乐府，妙领琴心乐。程垓李石，蜀才宋后辽落。\r\n我是识字田夫，老兵留饮，当劝长星酌。不信劫灰吹不尽，刁斗千山戎幕。大野哀鸿，长城饮马，云卧无丹壑。蒲山公子，汉书应挂牛峤。\n\n作者：赵熙",
        "《百字令 · 其六 · 寄壶庵师》\n草荒吟社，注一汪秋雨，乱蛙鸣泊。旧梦青羊沽酒路，尚有蜻蛉堪托。陇水肝肠，秋风鳞甲，党传全媮乐。水仙弹罢，九州愁变夷落。\r\n大好良夜秋光，寿星如月，绕膝从翁酌。花下双骑红尾凤，七宝香团珠幕。蠹粉花虫，鹍弦芦雁，事业占松壑。城南聱叟，好诗偏出麟角。\n\n作者：赵熙",
        "《三姝媚 · 雨水节寄山腴》\n仙桃红破口。问青城山中，石堂修否。应节春霏，是野人生计，种花时候。下食生台，僧去也、乌鸢如旧。似此年华，何地能耕，五湖三亩。\r\n齐向南能低首。为护法禅天，一池风绉。未识春人，作乐昌啼笑，眼波谁溜。旧曲横吹，亏异代苏威长寿。羡而图书端坐，松风劝酒。\n\n作者：赵熙",
        "《满路花 · 山寺，美成韵》\n芹香燕子低，柳色鹅儿破。沿溪花引客，红如火。山藏古寺，绿意将人裹。佛像欹苔座。一扇门开，断碑无字横卧。\n桃源何地，白发禅心左。增城关缥碧，葳蕤锁。王符末路，战鼓声中过。此情僧语我。塔上风铃响，定知几时呵。\n\n作者：赵熙",
        "《满路花 · 懿丘，次美成韵》\n天晴蝶换衣，池碧鱼吹雪。砦荒无地住，人踪绝。西瓜绿处，柏老风吹折。宅边苔径阔。落尽千红，杜鹃尚唤佳节。\n香魂惺否，傍冢花如雪。低低前代堰，群山接。人今渐老，泉下应关切。经乱和谁说。七年苦吹，战尘亲故伤别。\n\n作者：赵熙",
        "《渡江云 · 柳》\n双溪红雨过，绿烟金穗，燕子掠晴沙。小风三月影，袅袅腰肢，春醉美人斜。心中万缕，绾离愁、不在天涯。归卧久、罢官陶令，垂老尚无家。\n悲笳。妖烽剑阁，劫火夔关，定杨椿系马。吟不尽、金城过客，板渚栖鸦。前生做下江潭梦，算七年、人去京华。天万里，青门岁岁飞花。\n\n作者：赵熙",
        "《渡江云 · 锦城诸遗老，和春柳韵成帙，却寄》\n锦城耆旧传，相思两地，桑梓当龙沙。送春春已去，去日春人，都付玉钩斜。贞元梦影，剩燕山，一绿无涯。休望远，喷蓬莱阁道，双凤万人家。\n哀笳。经年患气，竭地军需，胜西来铜马。谁更念，催耕野扈，斸土金鸦。婆娑老树如人样，赖新词，传唱瑶华。晴又雨，花潭且醉榴花。\n\n作者：赵熙",
        "《渡江云 · 以《香宋词》寄辛子代柬，春柳韵》\n七年愁里过，春鹒秋蟀，断本付麻沙。紫云前代曲，花露宫莺，星淡玉绳斜。元和奏雅，谱霓裳、早艳王涯。第一才、金风亭长，兰藻世名家。\n惊笳。江翁狗曲，蜀魄鹃声，趁田哥秧马。闲自笑神仙化蠹，事业涂鸦。如君剑气孤虹白，正丰城、夜卜张华。胸万古，冶亭春梦生花。\n\n作者：赵熙",
        "《渡江云 · 以《香宋词》寄辛子代柬，春柳韵》\n画中人似玉，恒河影里，身世悟团沙。旭阳山翠重，小阁天中，雨细又风斜。三年一聚，有涯生幻作无涯。深夜语、唐安入梦，佳节未还家。\n悲笳。江程一路，画本三蛾，半萧萧战马。谁念取芳田众绿，牛背争鸦。故人汐社知无恙，盼书来旧苑宣华。南望否，灯前醉落檐花。\n\n作者：赵熙",
        "《渡江云 · 以《香宋词》寄辛子代柬，春柳韵》\n七天人又别，诗心一路，秋色吊虫沙。笋将穿翠去，古镇三江，隋塔日西斜。仙山秀立，照铜河、绿到天涯。回望否、题襟夜馆，清过梵王家。\n金笳。哀弦蜀国，弹铗并州，问高生鞍马。应写遍风流秦七，流水栖鸦。龙头名士多于鲫，几人吹、玉琯昭华，吟寄我，江城五月梅花。\n\n作者：赵熙",
        "《渡江云 · 以《香宋词》寄辛子代柬，春柳韵》\n此山仙吏管，葛洪一样，勾漏请丹沙。七年山外路，画角声中，寸寸度褒斜。云涛似海，白茫茫、不见津涯。曾记写、秋边小幅，红叶段侯家。\n鸣笳。落照乌尤，借还官马。偏事阻、纷纭似猬，历乱如鸦。风流地、主旌阳裔，坐江亭，夜读南华。\n\n作者：赵熙",
        "《玉漏迟 · 梁园春夜》\n酒醒灯作伴。中年照影，寂然僧馆。四远无声，薄冷自开窗扇。坐久疏疏细雨，觉庭树栖鸦微叹。池气暖。红鱼戏唼，几星花瓣。\n静中想到洪荒，奈独夜惊心，南朝人换。一缕游丝，挂遍柳梢风颤。暗省愁根似我，不言处、绵绵难断。银漏转。生涯比春还短。\n\n作者：赵熙",
        "《满庭芳 · 甲子除夕感旧》\n红烛深宵，青山行客，爆竹催送年华。廿年除夜，风雪到山家。争向堂前问讯，亲欢喜、餐饭先加。喁喁处、香篝翠被，温酒话天涯。\n西瓜山一角，荒坟冷翠，疏竹啼鸦。到如此烽烟，落日西斜。今又声声腊鼓，除梦里、何处寻他。宫纨在、消魂画扇，金井水荭花。\n\n作者：赵熙",
        "《渡江云 · 答榆生》\n相思黄浦信，早秋片叶，意外转山家。旧吟春未损，又报东风，点缀柳条斜。声声布谷，唤过客都在天涯。归去兮，北窗陶令，梦断武陵花。\n吹笳。三官堂下，五老峰前，苦西来铜马，欣又闻、飞鸿突然阿雪，宿鹭团沙。如君剑气孤虹白，望斗牛谁是张华。天万里、鱼书更达三巴。\n\n作者：赵熙",
        "《清波引烧茄》\n紫腴乡圃。仗纤手、竹篮摘取。是昆仑脯。落苏得名古。叶叶绣荷裹，味在松毛烘处。恍儗烧荀春兰，坐香积、饱禅箸。\n诗人肺腑。合贫薄、填此风露。懒残知否。胜糠火煨芋。晴天破鱼子，种自新罗收贮。一笑山叶宵红，更餐番薯。\n\n作者：赵熙",
        "《倦寻芳 · 辛未》\n絮云贮彩，玉气涵空，孤抱先冷。俊约寻秋，平步露台清迥。眼阔休伤关塞远，语寒初觉星辰并，甚无端，数沙虫浩劫，人天悲哽。\r\n正是处莲灯凄炯，蘸水荒魂，零乱难定。回首南中，烟液涨天千顷。剩有幽怀招楚魄，忍持密意规秦镜。料嫦娥，也含颦广寒愁凭。\n\n作者：刘永济",
        "《扫花游 · 剑农寓庐红梅雪中盛开索赋》\n缟云冱结，正秀额霞腮，醉眠慵起。翠禽梦里，倚红罗画楯，满身花气。别有伤心，望断胡沙万里。恨重积，又霜角调悲，离苑芳萎。\r\n疏影羞照水，怕怨切东风，玉容憔悴。印脂未洗，带苍烟剪入，故人窗底。一片冰魂，共此寒宵迅晷。恁姝丽，便香销、不教轻委。\n\n作者：刘永济",
        "《步蟾宫 · 寇氛逼新宁，怀故园兄弟》\n荒鸡催曙窗容转，又一夜、山屏空展。缄愁欲寄故园人，奈万里、云罗无雁。\n回肠久为狂尘断，钓游地、看看惊变。风残黄叶更何心，犹自向、鸰原回旋。\n\n作者：刘永济",
        "《倦寻芳》\n旧家燕老，剩水鸥闲，秋思悽楚。杖屐幽寻，偏惹梦华哀绪。凤阙平驰胡地马，龙文惊折梁宫柱。更何心，问牙签玉轴，石渠天府。\n况别有忧端千缕，羁枕无眠，魂乱窗雨。幻入溟蒙，猿鹤故山何处？凄绝幽兰山鬼佩，冷然悲瑟湘灵鼓。负清游，但空吟庚郎新赋。\n\n作者：刘永济",
        "《扫花游 · 读南宋杂事诗》\n残山剩水，听鸟唤东风，鹃传南渡。繁华暗数。惜珠帘锦幕，美人迟暮。剩有华堂蟋蟀，芳园杜宇。伤心处。将无限闲愁，诉与鹦鹉。\r\n西湖堤畔路。剩渺渺寒波，萧萧秋雨。暮潮来去。送楼台歌管，夕阳萧鼓。芳事凄迷，梦断苏堤烟树。无情绪。酒醒时，江山非故。\n\n作者：刘师培",
        "《扫花游 · 汴堤柳》\n落花天气，正弱缕飘金，低枝弄翠。春风十里。又年年攀折，相看憔悴。和雨和烟依旧，长条踠地。相思碎。燕语莺啼，春梦醒未。\r\n度番风廿四。恨走马章台，飘零身世。韶光弹指。纵游丝十丈，春情谁系。千劫兴亡，都付汴堤流水。思往事。最消魂，杜鹃声起。\n\n作者：刘师培",
        "《扫花游 · 宿迁道中见杏花》\n荒邮古戍，剩数朵孤花，落英如许。采香人去。问斜阳一抹，幽情谁诉。金粉凄迷，付与二分尘土。无情绪。伤沦落天涯，飘零似汝。\r\n阅东风几度。看万点花飞，春光又暮。芳心自苦。玉颜憔悴，瑶华无语。一笑嫣然，肯学夭桃媚妩。相思处。忆江南，小楼听雨。\n\n作者：刘师培",
        "《雨霖铃 · 恨别和柳屯田》\n并刀难切，是离肠恨，梦雨都歇。繁华似水流去，回首处，车尘临发。冷落关河送远，有孤雁悽噎。念旧苑、衰柳寒烟，玉笛吹愁满空阔。\n铜驼陌上伤今别，更断魂客里催佳节。黄昏满地花影，依约见，故国秋月。万里清霜，休问香篝翠被谁设。却怨入帘底西风，付与残蛩说。\n\n作者：郑文焯",
        "《竹枝词》\n几家活计卖青山，石块堆来锦绣斑。薄暮回车人半醉，乱雅声里唱歌还。\n\n作者：郑燮",
        "《竹枝词》\n水流曲曲树重重，树里春山一两峰。茅屋深藏人不见，数声鸡犬夕阳中。\n\n作者：郑燮",
        "《满江红 · 思家》\n我梦扬州，便想到扬州梦我。第一是隋堤绿柳，不堪烟锁。潮打三更瓜步月，雨荒十里红桥火。更红鲜冷淡不成圆，樱桃颗。\r\n何日向，江村躲；何日上，江楼卧。有诗人某某，酒人个个。花径不无新点缀，沙鸥颇有闲功课。将白头供作折腰人，将毋左。\n\n作者：郑燮",
        "《南楼令 · 月夜》\n晚叶惜红残。新冬玉宇宽。望烟江、天际漫漫。今夜扁舟何处泊，霜月里，不胜寒。\r\n怅怅小阑干。遥怜瘦影单。几晨宵、露宿风餐。好上莲台香一瓣，人静后，祝平安。\n\n作者：郑元昭",
        "《庆清朝 · 月夜对菊，忆心与海上》\n暝送清愁，天垂浅碧，疏帘怕卷宵晴。禁寒小坐，几丛楚白娟红。自理镜边青鬓，新花压髻晚香生。湘帘外，月痕似水，人影分明。\r\n岁岁登高有约，爱旧游芳侣，楼外闲凭。烹鲜把酒，赋诗底用催成。漫笑吾侪半老，讨秋还是旧游情。君归未，樽前携手，还约吟朋。\n\n作者：郑元昭",
        "《大酺》\n正晚寒轻，单衣润，幽幌初添明烛。潇潇帘外雨，甚繁红都洗，未收梅溽。水驿烟昏，僧廊月暗，愁诵虞兮遗曲。当年歌楼上，但凉欹笛簟，暖围箫局。又谁道而今，冷云哀雁，鬓痕凋绿。幽怀还暗触。\r\n叹中岁、吾亦伤哀乐。是几度、山屏寻梦，水舫携歌，蓦回头、水重山复。未便朱颜换，先换却、昔时心目。况萧瑟、窗前竹。垂泪都尽，犹自风敲鸣玉。怎堪伴人幽独。\n\n作者：樊增祥",
        "《倦寻芳 · 积雨初晴，春暄极美，独步至绿萝溪上，归赋此词》\n紫桐细乳，黄鸟轻飞，春丽如画。约略溪桥，总有倩红相亚。细柳腰身轻似燕，小桃颜色娇于马。更东来，问经过多少，曲台花榭。\r\n已负了、南园佳约，西竺香期，芳事都罢。甚处惊鸿，也似浣纱娴雅。照影羞临春水曲，避人遥在垂杨下。谢东风，那边来，暗飘衣麝。\n\n作者：樊增祥",
        "《调笑令 · 城隅荷花特盛，以小令写之，亦前溪子夜之遗也》\n莲叶。莲叶。掩映画裙金蝶。宿花两两鵁鶄。\n秋水南塘镜明。明镜。明镜。照见玉钗双鬓。\n\n作者：樊增祥",
        "《步蟾宫》\n林花着雨胭脂湿，绣帘外、春寒犹力。小楼吹笛杏花天，恰刚是、仲春十一。\n淡妆浓抹娇无匹，算一到、西湖也值。越罗衫子藕丝裙，被烟水、通身染碧。\n\n作者：樊增祥",
        "《南浦 · 夏夜骤雨》\n银河泻地，似钱王万弩射江潮。十二巫云尽墨，谁念楚鬟娇。又似轻兵出塞，渡冰河、铁马晚萧萧。甚岸巾危坐，两行宫烛，红影不胜摇。\n可是花奴圣手，撒明珠、万斛打芭蕉。一霎红檐声细，慢酒滴春槽。料得秦娥今夜，倚髹屏、玉箸湿鲛绡。自那回别后，凤楼寒重，朱唇不暖旧时箫。\n\n作者：樊增祥",
        "《南浦 · 和鲁逸仲韵》\n君卿老去，掩蓬蒿、不谒五侯门。道是今年秋闰，箫鼓满花村。才说平阳脂餤，又天香、桂子落纷纷。叹凤城佳丽，玉蛾金兔，都化战场云。\n月姊那如倩女，望青天、碧海也离魂。夜夜冰绡承泪，滴损淡黄裙。荡得山河如影，问琼楼、可有洗妆痕。算舞休歌罢，汉宫卅六，玉扉寂寞锁黄昏。\n\n作者：樊增祥",
        "《大酺 · 壬子清明，和美成《春雨》韵》\n又石泉新，槐芽嫩，人在西溪萝屋。晶帘深窣地，奈东风吹柳，玉犀频触。社燕初飞，河豚欲上，新笋看看成竹。垆头轻烟换，正寥公梦醒，老坡茶熟。算只为梨花，一生惆怅，傍栏人独。春江花信速。\r\n是多少、蜂蝶随香毂。任看取、金钗斗草，素袖搴兰，隔瑶窗、翠纱方目。楚楚闻歌管，浑不似、羽衣仙曲。待寻梦、华胥国。欹枕无寐，灯采双垂红菽。更谁汉宫散烛。\n\n作者：樊增祥",
        "《步蟾宫》\n佳期数遍银筝柱。怎禁得、一年年误。梅花开后不归来，更须待、明年飞絮。\n流苏帐掩鲛绡雾。是花笑个侬眠处。昨宵梦好欠圆成，到今夜、思量重做。\n\n作者：樊增祥",
        "《百字令 · 题秋院填词图》\n梧桐院静，把琼箫吹彻，声声流水。乐府新翻金缕曲，谁道唾壶敲碎。翠黛轻颦，烟鬟斜亸，犹是裙钗辈。高烧银烛，海棠花恐惊睡。\r\n何意飘入青云，银河倒泻，乱见天花坠。风透罗衣如纸薄，遮莫凝成红泪。树底啼莺，花梢弄月，非梦兼非醉。明朝窥镜，玉容添得憔悴。\n\n作者：谈印梅",
        "《暗香 · 见菊花作，用姜白石韵》\n晚香淡色。有几回伴我，银屏听笛。曲罢酒阑，更荐寒泉带霜摘。谁把西风点染，还付与、丹青妙笔。念采采、老圃秋容，常入介眉席。\n乡国。叹寂寂。料旧径渐荒，落叶愁积。乱虫夜泣，倦倚东篱定相忆。空对天涯瘦影，帘卷处、苔痕凝碧。问近日、人忆也，可能会得。\n\n作者：谈印梅",
        "《百字令 · 送春》\n沉沉院落，送东皇去后，重门寂寞。开罢荼蘼花一架，换了愔愔浓绿。鹃血啼红，蝶魂凄碧，都为伤春哭。情慵意懒，吟怀怎不萧索。\r\n屈指才过花朝，韶华九十，弹指驹光速。艳影飘零香梦短，回首那禁枨触。人想当年，恨随流水，缘待何时续。芳心已醉，凄凉句怕重读。\n\n作者：潘榕",
        "《百字令 · 排闷》\n穷通否泰，古今来、时数大都比比。况复沧桑经浩劫，作达放颠而已。梦内寻春，酒中延昼，醉向床头倚。沉思旧事，新愁偏又勾起。\r\n镜里。潘鬓萧疏，沈腰瘦损，顾影无能矣。半百年华知命日，参透世情物理。才受人憎，智非己福，甘隐衡门底。寄怀引睇，苍茫云树千里。\n\n作者：潘榕",
        "《南楼令 · 立秋有感》\n凉意觉飕飕。庭阴暑渐收。又西风报到新秋。时序易迁人事改，哀乐感，注心头。\r\n愈老愈多愁。愁来不自由。好韶华已付东流。半世辛劳年耳顺，仍故我，此生休。\n\n作者：潘榕",
        "《百字令 · 感愤》\n瞬将花甲，到而今、旧梦那堪回忆。去日苦多来日少，竟把韶华抛弃。辛味都尝，丁年早过，老尚谋生计。期颐纵享，劳劳惟问何趣。\r\n只道文字招魔，聪明妨命，蹭蹬归天意。不信无才如我辈，造物也还相忌。世尽言愁，仆原抱恨，难禁悲中涕。疮痍满目，时艰谈甚经济。\n\n作者：潘榕",
        "《大酺 · 重检瑞士柏林意大利萨克逊图画，忆欧西旧游》\n话蜃楼高，麟洲迥，天外谁为游客。神鳌同载首，有仙真云际。\r\n霎然飞鸟，五岳真形，三山虚境，指点峰头曾识。萍踪依然在，但愁看鬓影。\r\n卌年重忆。况人老凌波，佩环声隐，坠欢难觅。惊鸣还倚，侧丛珍重，薇浣佳人笔。\r\n尽酒畔灯前，传唱泪涩。琴弦总销沉，素鸾双翼。待唤华鬘步，凭梦约、翠楼今夕。\r\n劝黄鹤，携瑶瑟。明月江上，蛮调沾衣犹湿。画图旧痕咫尺。\n\n作者：潘飞声",
        "《百字令 · 雨中游湖》\n画图流览，爱龙眠描写，楼台重叠。纸上湖山亲领略，转惜画工笔拙。柔橹轻摇，浓阴密酿，有地都佳绝。烟岚如沐，六桥波影遥接。\r\n笑我卅载乡园，拳山勺水，到此胸襟阔。绝代果然西子貌，任尔淡妆浓抹。瞑色催人，山灵送客，过眼犹嫌瞥。城闉回首，眉痕添画新月。\n\n作者：薛时雨",
        "《减字木兰花 · 苦雨》\n困人天气，睡起恹恹无意意。天也心酸，镇日淋漓泪不干。\r\n浓情密绪，恰似飘来千万缕。斜倚窗棂，剪个红衣人扫晴。\n\n作者：薛时雨",
        "《一萼红 · 徐颂阁殿撰郙以留香仙馆主人小影寄题》\n古杭州。好莺花寥落，烟水不胜愁。劫重神伤，形劳吏俗，琼思瑶想都休。蓦一朵、彩云飞下，认丰姿、重见杜家秋。影里情悰，尘中物色，纸上灵修。\n艳说泰娘声价，住江天海市，占尽风流。潮长瞿塘，人归叱利，司勋梦醒从头。借一幅、崔徽图画，寄相思、价要百缣酬。毕竟文姬未赎，幻影浮沤。\n\n作者：薛时雨",
        "《一萼红 · 旧宅中阑天竹独存作此赏之》\n古墙东。见一枝濯濯，摇落不随风。佛国因缘，山家点缀，园林雪后殷红。曾经过、画阑培植，挺孤芳、留待主人翁。艳夺朱樱，珍逾绛蜡，色亚青松。\n多少名园别馆，叹沧桑过眼，人去粱空。七尺珊瑚，千林锦绣，繁华都付狂蜂。最难得、丹成粒粒，耐冰霜、节与此君同。一任蓬蒿没径，黄月蒙蒙。\n\n作者：薛时雨",
        "《一萼红 · 题朱久香学使花间补读图》\n太匆匆。悔十年读律，万轴付尘封。鹤迓人归，云扶梦住，杜门春扫残红。喜奎壁、星明故国，十三州、脱剑尽歌风。一代名臣，千秋绝学，都在书丛。\n犹记鸳湖作宰，看诸生衮衮，门庆登龙。桃李阴成，嫏环秘泄，文光十丈腾虹。最珍重、缥缃世业，展生绡、依旧古香浓。应笑鲁论半部，学究冬烘。\n\n作者：薛时雨",
        "《绮罗香 · 题画眉图》\n玉镜鸾新，晶帘燕悄，朝露袭人兰气。欲效当年，京兆闺房韵事。入时宜、最要长蛾，喜宫样、匀分八字。占风流、石黛南都，生花妙笔殷勤试。\n春风吹上眉妩，掩映明眸皓齿，花钿云髻。浅笑轻颦，流盼更添娇媚。临瘦月、波剪秋痕，带远山、柳舒晴翠。祝相庄、鸿雁长齐，孙曾同寿介。\n\n作者：鲍之芬",
        "《绮罗香 · 题同里许翁双美图》\n竹抱孙枝，桐垂美荫，人在小山幽处。写出秋心，水镜倒沉天宇。劳旧梦、世外烟霞，品新诗、闲中风趣。问仙居、丁卯桥边，姓名更续昔时许。\n明珠双换白璧，还似娇梅倩杏，紫云红雨。玉管金炉，消遣慧烟香缕。正好是、公子归来，莫漫言、诗人老去。斗轻盈、燕燕莺莺，嫩凉生白苎。\n\n作者：鲍之芬",
        "《绮罗香 · 题杏楼晓妆图》\n中酒高楼，卖花小巷，一枕春眠初醒。镜里惺忪，双脸断霞还晕。约纤腰、一幅云拖，扫眉黛、二分月印。待妆成、簪上红香，露痕浓染鬓云润。\n风番吹已过半，杨柳青青不隔，天涯芳信。料峭馀寒，十二阑干休凭。仅关心、莺踏铃声，似相识、燕窥帘影。自娇憨、生小无愁，画梁延素颈。\n\n作者：鲍之芬",
        "《暗香》\n扑衣风峭。正短篷载酒，冲寒寻到。唤醒眠鸥，来认堤边晋时棹。漠漠冻云送暝，漏澹影、不多斜照。待玉龙、起舞尊前，煨叶暖清醥。鸿爪。\n留还好。算擘笺斗韵，雅游未了。倪迂笔妙。肯替荒寒写新稿。难得谪仙逸兴，便岁阑、还约幽讨。惹离愁、何处也，寺钟催早。\n\n作者：戴延介",
        "《西河》\n莲叶盛。寻幽准约烟艇。名园深处小池亭，碧筒劝饮。玉容寂寞扇痕凉，想应绮梦催醒。繁华事，休更省。栏干几度愁凭。\n灵梭分得半机云，归来书锦。翠盘凝露泻珠圆，还疑零落金粉。澄奁乍启素练净。剩闲鸥、孤照清影。欲语水仙难认。又斜阳、艳艳暗催，游兴一镜吟魂，天风冷。\n\n作者：戴延介",
        "《破阵子 · 泊舟见官柳一枝亭亭如盖感赋此阕》\n紫燕黄鹂寒食，绿窗朱户清明。帘幕尚留飞絮影，衣带谁闻拜月声。画栏携手行。\n野水脸波添满，远山眉黛同青。题作人闲端正树，驿路斜阳一片明。西风容易生。\n\n作者：谭献",
        "《台城路送李分虎》\n秋来已是惊摇落，西风更催嘶骑。鲤淀通波，鱼山断壁，行尽燕齐千里。凉云雁底。盼楚尾吴头，一痕江水。挂片轻帆，鲈香斜日小亭子。\n溪堂树根竹里，惹邻翁相报，寒犬迎吠。白酒黄鸡，芋魁菱角，乐事人生有几。乡心顿起。也拟向春前，便营归计。并著兰舟，醉吟同短李。\n\n作者：严绳孙",
        "《一丛花 · 花里美人》\n芳蹊杨柳转青青。柳上有啼莺。玉骢喜向花中度，过红墙、又到红亭。芍药阶前，蘼芜架畔，依约有人行。\n蓦然闻唤小红声。清滑又分明。芙蓉带露桃含雨，同一般、艳丽轻盈。风曳裙回，云添鬓重，妆点可怜生。\n\n作者：饶芝祥",
        "《点绛唇 · 十月二日马上作》\n一帽红尘，行来韦杜人家北。满城风色，漠漠楼台隔。\r\n目送飞鸿，景入长天灭。关山绝，乱云千叠，江北江南雪。\n\n作者：龚自珍",
        "《丑奴儿令 · 沉思十五年中事》\n沉思十五年中事，才也纵横。泪也纵横。双负箫心与剑心。\r\n春来没个关心梦，自忏飘零。不信飘零。请看床头金字经。\n\n作者：龚自珍",
        "《大酺 · 上巳赵恒夫农部招饮清凉山》\n见雨痕收，花枝妥，风口恰逢修禊。仙郎游兴剧，移行厨茶灶，竹兜同舁。小憩招提，海棠院宇，半树垂丝红醉。香开新罗酒，笑鲸波乍卷，接篱倒矣。且著屐山椒，乱帆江上，四峰环起。\r\n夕阳斜未落，尚留恋、烟柳断肠际。羡一老、馀情不倦，肴榼重携，向闲园、蔷薇架底。随意分曹坐，觉百罚、深杯更厉。尽斗叶、藏钩戏。邻钟催别，扶上狨鞯归骑。疑乘石湖燕尾。\n\n作者：龚翔麟",
        "《菩萨蛮 · 题画八首其二》\n赤泥亭子沙头小。青青丝柳轻阴罩。亭下响流澌。浴波双鹭鸶。\r\n田田初出水。菡萏含娇蕊。添个浣衣人。红潮较浅深。\n\n作者：龚翔麟",
        "《南乡子 · 集调名》\n拨棹蓦山溪。月上瓜洲杨柳枝。\r\n金盏玉人歌解佩，一片子。绿盖舞风轻簇水。\n\n作者：龚翔麟",
        "《鹤冲天 · 题莼鲛小像，和葆馚原韵》\n西江晚渚。月白天青处。咏史记曾听，袁闳句。羡才华绣虎，却待诏金门住。退朝鹓鹭侣。黄绢新词，题遍楚兰吴苎。\n潘年未暮。肯放投竿去。禄米比侏儒、犹堪煮。染汉南柳色，有一片龙池雨。烟波余久许。尺幅霜绡，惹起鉴湖千绪。\n\n作者：龚鼎孳",
        "《高山流水 · 次夫子清风阁落成韵》\n群山万壑引长风。透林皋、晓日玲珑。楼外绿阴深，凭栏指点偏东。浑河水、一线如虹。清凉极，满谷幽禽嘹唳，翠霭溟蒙。任海天寥阔，飞跃有无中。\r\n云容。看白衣苍狗，无心出、变化虚空。细草络危岩，岩花秀妩日承红。清风阁，高淩霄汉。列岫如童。待何年归去，谈笑各争雄。\n\n作者：顾太清",
        "《金缕曲 · 咏白海棠》\n洞户深深掩。笑世间、浓脂腻粉，那般妆点。认取朦胧明月下，不许东风偷飐。偏触动、词人系念。昨日微阴今日雨，好春光、有限无余欠。肯为我，一时暂。\r\n冰绡雾縠谁烘染。爱依依、柔条照水，靓妆清艳。墙角绿阴栏外影，印上芸窗冰簟。隔一片、轻阴黯淡。不是封姨情太薄，是盈盈、树底魂难忏。春欲暮，易生感。\n\n作者：顾太清",
        "《被花恼 · 题王石谷画友梅轩图》\n疏枝老干自斜横，开满冷花冰蕊。竹里柴门对流水。夜深人静，梦回酒醒，半隐鸟皮几。明月下，小窗前，乱飞琼雪寒烟里。\r\n潇洒足平生，不作劳劳羁宦子。梅花结伴，修竹苍松，乐事无过此。任三春桃李斗芳菲，怕风动、娇红尽吹起。画图上，一片清香生素纸。\n\n作者：顾太清",
        "《一丛花 · 题云林《福连室吟草》》\n连枝玉树羡君家。天与好才华。知名彼此情先熟，恨万重、水障云遮。今始见君，神情散朗，清洁比梅花。\r\n新诗示我妙无加。词调更堪夸。丹青更有生花笔，写湖山、翠霭朱霞。咳唾成珠，池塘结梦，春草遍天涯。\n\n作者：顾太清",
        "《相思引 · 题百福老人蓝笔画兰》\n同心芳草淡青钩。艳过春花冷过秋。翰林学士，画意本清幽。\r\n神品倩人题好句，生绡尚有暗香留。老人名字，千古足风流。\n\n作者：顾太清",
        "《相思引 · 云林妹见赠雁足书灯，以小令申谢》\n雁字分飞思不禁。听风听雨梦难寻。露华庭院，灯影照清心。\r\n赠我不须长夜饮，感君聊赋短檠吟。荧荧一点，应惜寸光阴。\n\n作者：顾太清",
        "《一丛花 · 题湘佩《鸿雪楼词选》》\n雪泥鸿爪旧游踪。南北任飘蓬。花帘昔有吟诗侣，喜天游、邂逅初逢。彩笔一支，新诗千首，名重浙西东。\r\n哀而不怨宛从容。珠玉粲玲珑。鸳鸯绣了从君看，度金针、灭尽裁缝。大块文章，清奇格调，不减古人风。\n\n作者：顾太清",
        "《蟾宫曲 · 立春》\n畅晴和、好是今朝。律转青阳，冶叶昌条。暖入屠苏，宜春剪字，彩胜云翘。\r\n碧琉璃、房拢日高。绣帘儿、东风细飘。腊雪全消。春到人间，柳宠花矫。\n\n作者：顾太清",
        "《忆仙姿 · 戏咏瓶中褕叶梅寿丹》\n瓶里春光如绣。榆叶梅花秾茂。妙色可人心，更有金丹延寿。\r\n微漏。微漏。特把名儿相凑。\n\n作者：顾太清",
        "《玲珑四犯 · 自制凤凰衣萤灯》\n腐草为萤，爱几处辉辉，花底池畔。拍手儿童，争扑素罗纨扇。偏又巧入疏帘，暗度过、镜奁书案。点画屏、高下飞遍。比似柳花轻便。\r\n练囊不为吟诗剪。慢兜来、冷光成片。一丸挂向纱帷里，留待更深看。最好梦乍回时，明灭影、残灯分焰。听小窗微雨，更不避，风吹乱。\n\n作者：顾太清",
        "《南乡子 · 咏瑞香》\n花气霭芳芬。翠幕重帘不染尘。梦里真香通鼻观，氤氲。不是婷婷倩女魂。\r\n细蕊缀纷纷。淡粉轻脂最可人。懒与凡葩争艳冶，清新。赢得嘉名自冠群。\n\n作者：顾太清",
        "《柳梢青 · 花朝春分》\n乍展芭蕉。欲眠杨柳，微谢樱桃。谁把春光，平分一半，最惜今朝。\r\n花前倍觉无聊。任冷落、珠钿翠翘。趁取春光，还留一半，莫负今朝。\n\n作者：顾贞观",
        "《春光好 · 上巳》\n风渐暖，雨初晴。似朝酲。手招蕙丛双箭，注银瓶。\r\n绣得红罗纤窄，其如懒踏青青。待擘澄心堂纸，仿兰亭。\n\n作者：顾贞观",
        "《画堂春》\n湔裙独上小渔矶。袜罗微溅春泥。一篙生绿画桥低。昨夜前溪。\r\n回首楝花风急，催归暮雨霏霏。扑天香絮拥凄迷。南北东西。\n\n作者：顾贞观",
        "《步蟾宫 · 闰六月七夕》\n玉纤暗数佳期近。已到也、忽生幽恨。恨无端、添叶与青梧，倒减却，黄杨一寸。\r\n天公定亦怜娇俊。念儿女、经年愁损。早收回、溽暑换清商，翻借作、兰秋重闰。\n\n作者：顾贞观",
        "《玲珑四犯 · 用史梅溪韵代送》\n万斛闲愁，问小艇如梭，能载多少。凤去台空，俊赏昔游重到。请解半刻离襟，暂领略、布帆清晓。看无言事去，江山有泪，春归花草。\r\n客中最易添凄惋，便登临、莫伤怀抱。怨将身作秦楼月，移共秦淮照。此意重感殷勤，判寂寂、广寒人笑。倩旧时王谢，堂前燕子，诉伊知道。\n\n作者：顾贞观",
        "《六州歌头》\n翠华东指，秋狝及秋成。臣珥笔，书纶绋，诏从行。备西清，辇路重修处，渔阳道，庐龙塞，孤竹国，榆关驿，几回经。一字围场分合，三十万，铁骑无声。快风毛雨血，梦泽起神鹰，傍驾惟听，角弓鸣。\n每前驱罢，方阵结，开帐殿，设层城。视列宿，皆环拱，帝车星。乍传更、趣理银台奏，霜威重，砚初冰。红本下，黄封出，已参横，敬答两宫驰问，回銮早、先报慈宁。愧垂堂入疏，谏猎只虚名，碌碌长卿。\n\n作者：顾贞观",
        "《天香 · 芍药》\n叶罥清疏，花房掩覆，重重密密相值。粉白含娇，绯红吐艳，只少映阶瑶碧。雕栏错列，浑不减、朝酣春色。金带围开何处，乌纱人正难得。别苑衣云似织。\n雨廉纤、暗尘新浥。素手折来休伴，泽兰轻掷。闲向丰台访觅。有当日、西施采芳迹。一路香风，吟边鬓隙。\n\n作者：奭良",
        "《六州歌头 · 南涧体》\n沉思往昔，历历事堪惊。长卿病。嵇生性。忒宁馨。总无成。孤负青灯影，文字瘿。连番屏。叨一命。迁九鼎。选人行。作吏东京。荐祢随朝觐。乘鄣边亭。似浮萍蕉梦醒。一晌扬荆。阳六俄经。恨余生。在京南顷。\n系狗颈。蛾贼靖。左迁丞。拌断梗。甘画饼。又扬旌。惹他评。料彻红巾盛。从先事，不曾听。柴门迥。芸馆聘。然藜青。雅意书檠。依样遭髡刭。令人瞠。只庾郎霜鬓。柔翰尚多情。此意难平。\n\n作者：奭良",
        "《霜天晓角 · 梅》\n疏明瘦直。不受东皇识。留与伴春终肯，千红底、怎著得。\r\n夜色。何处笛。晓寒无奈力。若在寿阳宫院，一点点、有人惜。\n\n作者：王澡",
        "《祝英台近 · 别词》\n玉东西，歌宛转。未做苦离调。著上征衫，字字是愁抱。月寒鬓影刁萧，舵楼开缆，记柳暗、乳鸦啼晓。\n短亭草。还是绿与春归，罗屏梦空好。燕语难凭，憔悴未渠了。可能妒柳羞花，起来浑懒，便瘦也、教春知道。\n\n作者：王澡",
        "《阮郎归》\n渔舟容易入春山。仙家日月闲。绮窗纱幌映朱颜。相逢醉梦间。\r\n松露冷，海霞殷。匆匆整棹还。落花寂寂水潺潺。重寻此路难。\n\n作者：司马光",
        "《夜行船 · 正月十八日闻卖杏花有感》\n不剪春衫愁意态。过收灯、有些寒在。小雨空帘，无人深巷，已早杏花先卖。\r\n白发潘郎宽沈带。怕看山、忆它眉黛。草色拖裙，烟光惹鬓，常记故园挑菜。\n\n作者：史达祖",
        "《阮郎归 · 月下感事》\n旧时明月旧时身。旧时梅萼新。旧时月底似梅人。梅春人不春。\r\n香入梦，粉成尘。情多多断魂。芙蓉孔雀夜温温。愁痕即泪痕。\n\n作者：史达祖",
        "《风流子 · 飞琼神仙客》\n飞琼神仙客，因游戏、误落古桃源。藉吟笺赋笔，试融春恨，舞裙歌扇，聊应尘缘。遣人怨，乱云天一角，弱水路三千。还因秀句，意流江外，便随轻梦，身堕愁边。\r\n风流休相误，寻芳纵来晚，尚有它年。只为赋情不浅，弹泪风前。想雾帐吹香，独怜奇俊，露杯分酒，谁伴婵娟。好在夜轩凉月，空自团圆。\n\n作者：史达祖",
        "《贺新郎 · 鹊翅西风浅》\n鹊翅西风浅。乍疏云垂幔，近月银钩将卷。天上应闲支机石，前度芳盟谁践。便好织、回文锦献。乞得秾欢今夜里，算盈盈、一水曾何远。宁不会，暗相见。\r\n彩楼吹断闲针线。想幽情嫩约，别有藓庭花院。青鸟沈沈音尘绝，烟锁蓬莱宫殿。渐木杪、参旗西转。不怕天孙成间阻，怕人间、薄幸心肠变。又学得，易分散。\n\n作者：史达祖",
        "《瑞鹤仙 · 杏烟娇湿鬓》\n杏烟娇湿鬓。过杜若汀洲，楚衣香润。回头翠楼近。指鸳鸯沙上，暗藏春恨。归鞭隐隐。便不念、芳痕未稳。自箫声、吹落云东，再数故园花信。\r\n谁问。听歌窗罅，倚月钩栏，旧家轻俊。芳心一寸，相思后，总灰烬。奈春风多事，吹花摇柳，也把幽情唤醒。对南溪、桃萼翻红，又成瘦损。\n\n作者：史达祖",
        "《兰陵王》\n汉江侧。月弄仙人佩色。含情久，摇曳楚衣，天水空蒙染娇碧。文漪簟影织。凉骨时将粉饰。谁曾见，罗袜去时，点点波间冷云积。相思旧飞鹢。谩想像风裳，追恨瑶席。涉江几度和愁摘。\r\n记雪映双腕，刺萦丝缕，分开绿盖素袂湿。放新句吹入。寂寂。意犹昔。念净社因缘，天许相觅。飘萧羽扇摇团白。屡侧卧寻梦，倚阑无力。风标公子，欲下处、似认得。\n\n作者：史达祖",
        "《玲珑四犯》\n雨入愁边，翠树晚，无人风叶如剪。竹尾通凉，却怕小帘低卷。孤坐便怯诗悭，念后赏、旧曾题遍。更暗尘、偷锁鸾影，心事屡羞团扇。\n卖花门馆生秋草，怅弓弯、几时重见。前欢尽属风流梦，天共朱楼远。闻道秀骨病多，难自任、从来恩怨。料也和、前度金笼鹦鹉，说人情浅。\n\n作者：史达祖",
        "《玲珑四犯 · 京口寄所思》\n阔甚吴天，顿放得、江南离绪多少。一雨为秋，凉气小窗先到。轻梦听彻风蒲，又散入、楚空清晓。问世间、愁在何处，不离澹烟衰草。\r\n簟纹独浸芙蓉影，想凄凄、欠郎偎抱。即今卧得云衣冷，山月仍相照。方悔翠袖，易分难聚，有玉香花笑。待雁来、先寄新词归去，且教知道。\n\n作者：史达祖",
        "《燕归梁 · 楚梦吹成树外云》\n楚梦吹成树外云。乍雁影斜分。黄花心事一帘尘。但频忆、小腰身。\r\n今宵素壁冰弦冷，怕弹断、沈郎魂。秋衣因甚满愁痕。是干预、几黄昏。\n\n作者：史达祖",
        "《齐天乐 · 中秋宿真定驿》\n西风来劝凉云去，天东放开金镜。照野霜凝，入河桂湿，一一冰壶相映。殊方路永。更分破秋光，尽成悲境。有客踌躇，古庭空自吊孤影。\r\n江南朋旧在许，也能怜天际，诗思谁领。梦断刀头，书开虿尾，别有相思随定。忧心耿耿。对风鹊残枝，露蛩荒井。斟酌姮娥，九秋宫殿冷。\n\n作者：史达祖",
        "《满江红 · 中秋夜潮》\n万水归阴，故潮信、盈虚因月。偏只到、凉秋半破，斗成双绝。有物揩磨金镜净，何人拿攫银河决。想子胥、今夜见嫦娥，沈冤雪。\r\n光直下，蛟龙穴。声直上，蟾蜍窟。对望中天地，洞然如刷。激气已能驱粉黛，举杯便可吞吴越。待明朝、说似与儿曹，心应折。\n\n作者：史达祖",
        "《满江红 · 九月二十一日出京怀古》\n缓辔西风，叹三宿、迟迟行客。桑梓外、锄耰渐入，柳坊花陌。双阙远腾龙凤影，九门空锁鸳鸾翼。更无人、擪笛傍宫墙，苔花碧。\r\n天相汉，民怀国。天厌虏，臣离德。趁建瓴一举，并收鳌极。老子岂无经世术，诗人不预平戎策。办一襟、风月看升平，吟春色。\n\n作者：史达祖",
        "《换巢鸾凤 · 梅意花庵作春情》\n人若梅娇。正愁横断坞，梦绕溪桥。倚风融汉粉，坐月怨秦箫。相思因甚到纤腰。定知我今，无魂可销。佳期晚，谩几度、泪痕相照。\r\n人悄。天眇眇。花外语香，时透郎怀抱。暗握荑苗，乍尝樱颗，犹恨侵阶芳草。天念王昌忒多情，换巢鸾凤教偕老。温柔乡，醉芙蓉、一帐春晓。\n\n作者：史达祖",
        "《鹧鸪天 · 搭柳阑干倚伫频》\n搭柳阑干倚伫频，杏帘胡蝶绣床春。十年花骨东风泪，几点螺香素壁尘。\r\n箫外月，梦中云，秦楼楚殿可怜身。新愁换尽风流性，偏恨鸳鸯不念人。\n\n作者：史达祖",
        "《鹧鸪天 · 卫县道中有怀其人》\n雁足无书古塞幽。一程烟草一程愁。帽檐尘重风吹野，帐角香销月满楼。\r\n情思乱，梦魂浮。缃裙多忆敝貂裘。官河水静阑干暖，徙倚斜阳怨晚秋。\n\n作者：史达祖",
        "《八声甘州 · 其一 · 寿阳楼八公山作》\n故都迷岸草，望长淮、依然绕孤城。想乌衣年少，芝兰秀发，戈戟云横。坐看骄兵南渡，沸浪骇奔鲸。转盼东流水，一顾功成。\r\n千载八公山下，尚断崖草木，遥拥峥嵘。漫云涛吞吐，无处问豪英。信劳生、空成今古，笑我来、何事怆遗情。东山老，可堪岁晚，独听桓筝。\n\n作者：叶梦得",
        "《应天长 · 自颍上县欲还吴作》\n松陵秋已老，正柳岸田家，酒醅初熟。鲈脍莼羹，万里水天相续。扁舟凌浩渺，寄一叶、暮涛吞沃。青箬笠，西塞山前，自翻新曲。\n来往未应足。便细雨斜风，有谁拘束。陶写中年，何待更须丝竹。鸱夷千古意，算入手、比来尤速。最好是，千点云峰，半篙澄绿。\n\n作者：叶梦得",
        "《卜算子 · 其一五月八日夜，凤凰亭纳凉》\n新月挂林梢，暗水鸣枯沼。时见疏星落画檐，几点流萤小。\r\n归意已无多，故作连环绕。欲寄新声问采菱，水阔烟波渺。\n\n作者：叶梦得",
        "《苏幕遮》\n柳垂金，梅褪玉。昴宿呈祥，符应生公族。盖世功名夸九牧。黼衮褒扬，庆阀辉南北。\n赐宫醪，分笃。天与长生，谩把仙椿祝。好继平阳腾茂躅。富贵千秋，饮听瑶池曲。\n\n作者：史佐尧",
        "《贺圣朝 · 留别》\n满斟绿醑留君住。莫匆匆归去。三分春色二分愁，更一分风雨。\r\n花开花谢、都来几许。且高歌休诉。不知来岁牡丹时，再相逢何处。\n\n作者：叶清臣",
        "《最高楼 · 乡老十人皆年八十，淳熙丁酉三月十九日，作庆劝酒》\n当年尚父，一个便兴周。今十倍，更何忧。冲融道貌丹为脸，扶疏漆发黑盈头。世方知，非熊老，聚吾州。\r\n有智略、可从兹日用，有志愿、可从兹日酬。天付我，怎教休。琼浆且共飞千斛，蟠桃应得见三偷。谅吾皇，恢复后，尽封侯。\n\n作者：史浩",
        "《人月圆 · 其二 · 咏圆子》\n骄云不向天边聚，密雪自飞空。佳人纤手，霎时造化，珠走盘中。\r\n六街灯市，争圆斗小，玉碗频供。香浮兰麝，寒消齿颊，粉脸生红。\n\n作者：史浩",
        "《花心动 · 端午》\n槐夏阴浓，笋成竿、红榴正堪攀折。菖歜碎琼，角黍堆金，又赏一年佳节。宝觥交劝殷勤愿，把玉腕、彩丝双结。最好是，龙舟竞夺，锦标方彻。\n此意凭谁向说。纷两岸，游人强生区别。胜负既分，些个悲欢，过眼尽归休歇。到头都是强阳气，初不悟、本无生灭。见破底，何须更求指诀。\n\n作者：史浩",
        "《杏花天》\n梦魂飞过屏山曲。见依旧、如花似玉。天寒翠袖依修竹。两点春山斗绿。\n披衣起、闲愁万斛。正月澹、梅花照屋。重温绣被薰清馥。不管明烧画烛。\n\n作者：史浩",
        "《瑞鹤仙 · 劝酒》\n瑞烟笼绣幕。正玳席欢燕，觥筹交错。高情动寥廓。恣清谈雄辩，珠玑频落。锵锵妙乐。且赢取、升平快乐。\n又何辞、醉玉颓山，是处有人扶著。追念抟风微利，画饼浮名，久成离索。输忠素约。没材具，漫担阁。怅良辰美景，花前月下，空把欢游蹉却。到如今、对酒当歌，怎休领略。\n\n作者：史浩",
        "《河传》\n银河漾漾。正桐飞露井，寒生斗帐。芳草梦惊，人忆高唐惆怅。感离愁，甚情况。\n春风二月桃花浪。扁舟征棹，又过吴江上。人去雁回，千里风云相望。倚江楼，倍凄怆。\n\n作者：司马槱",
        "《花心动 · 泊舟四圣观》\n肌雪浮香，见梅花清姿，漫劳凝伫。淡粉最娇，羞把春□，长记寿阳眉妩。绿苔深径寻幽地，谁相伴、凌波微步。翠鸳冷，芳尘路杳，旧游何处。不信重城间阻。\n终没个因由，寄声传语。宝炬凝珠，彩笔呵冰，密写断肠新句。月寒烟瞑孤山下，羞吟□、断桥边去。遮愁绪。丹青怎生画取。\n\n作者：史深",
        "《感皇恩》\n春水满池塘，春风吹柳。春草茸茸媚晴昼。春烟骀荡，春色着人如旧。春光无限好，花时候。\n春院宴开，春屏环绣。春酒争持介眉寿。春衫春暖，春回遏云声透。春年常不老，松筠茂。\n\n作者：叶景山",
        "《风入松 · 其一》\n一宵风雨送春归。绿暗红稀。画楼尽日凭阑意，与谁同捻花枝。门外蔷薇开也，枝头梅子酸时。\r\n玉人应是数归期。翠敛愁眉。塞鸿不到双鱼远，恨楼前、流水难西。新恨欲题红叶，东风满院花飞。\n\n作者：田中行",
        "《南柯子 · 春景》\n梦怕愁时断，春从醉里回。凄凉怀抱向谁开。些子清明时候、被莺催。\r\n柳外都成絮，栏边半是苔。多情帘燕独徘徊。依旧满身花雨、又归来。\n\n作者：田为",
        "《宝鼎现 · 上元上江西刘枢密》\n雪梅清瘦，月桂圆冷，天街新霁。想帝辇、三朝薄暮，催促烛龙开扇雉。\n正拜舞、捧玉卮为寿，花满香铺凤髓。罄禹穴、胥涛万顷，春入南山声里。\n鼎轴元老诗书帅。体宸衷、双奉亲意。勤色养、行春惜花，夜欢宴、瑶池衣彩戏。\n鼓淑气、遍湖山千里。惊破悭红涩翠。笑那个痴儿无赖。\n打得金鱼坠地。休念太守当年，曾手把青藜照字。\n对珠帘云栋，收拾太平歌舞辍。庆母爱、小宽王事。\n馀沥□肠，看不日、归步沙堤，又赞重华孝治。\n\n作者：石孝友",
        "《眼儿媚》\n何须著粉更施朱。元不在妆梳。寻常结束，珊珊环佩，短短裙襦。\n花羞柳妒空撩乱，冰雪做肌肤。而今便好，小名弄玉，小字琼奴。\n\n作者：石孝友",
        "《眼儿媚 · 愁云淡淡雨潇潇》\n愁云淡淡雨潇潇，暮暮复朝朝。别来应是，眉峰翠减，腕玉香销。\r\n小轩独坐相思处，情绪好无聊。一丛萱草，几竿修竹，数叶芭蕉。\n\n作者：石孝友",
        "《卜算子》\n见也如何暮。别也如何遽。别也应难见也难，后会难凭据。\r\n去也如何去。住也如何住。住也应难去也难，此际难分付。\n\n作者：石孝友",
        "《醉落魄》\n空庭草积。吹花风去春无迹。锁鸾深处应相忆。红染罗巾，颦损眉山碧。\r\n曲屏尘暗双鸂鶒。醉衾不暖炉烟湿。一帘暝色人孤寂。梦里灯残，心上雨声滴。\n\n作者：石孝友",
        "《一剪梅 · 送晁驹父》\n萍水相逢无定居。同在他乡，又问征途。离歌声里客心孤。花尽园林，水满江湖。\n烟树微茫带岸蒲。何处长沙，何处洪都。要知安稳到家无。千里征鸿，一纸来书。\n\n作者：石孝友",
        "《南歌子》\n蚁酒浮明月，鲸波泛落星。春花秋叶几飘零。只有庐山君眼、向人青。\n明日非今日，长亭更短亭。不辞一饮尽双瓶。争奈秋风江口、酒初醒。\n\n作者：石孝友",
        "《画堂春》\n寒蛩切切响空帷。断肠风叶霜枝。凤楼何处雁书迟。空数归期。\n□□沈腰春瘦，却成宋玉秋悲。又还辜负菊花时。没个人知。\n\n作者：石孝友",
        "《摊破浣溪沙》\n落日秋风岭上村。全稀过雁少行人。正是悲伤愁绝处，更黄昏。\r\n漠漠野烟生碧树，漫漫衰草际黄云。借使昔人行到此，也销魂。\n\n作者：石孝友",
        "《青玉案》\n征鸿过尽秋容谢。卷离恨、还东下。剪剪霜风落平野。溪山掩映，水烟摇曳，几簇渔樵舍。\r\n芙蓉城里人如画。春伴春游夜转夜。别后知他如何也。心随云乱，眼随天断，泪逐长江泻。\n\n作者：石孝友",
        "《南乡子》\n梅雪弄芳馨。饯日迎辰契月蓂。争着琴堂称贺处，娉婷。满捧霞觞璨鲤庭。\n鹤等更龟龄。八十仙翁醉复醒。好倩洛阳驰誉手，丹青。乞与人间作寿星。\n\n作者：石孝友",
        "《浣溪沙 · 其二》\n雅称诗人美孟都。清新幽韵比来无。新来学得绣工夫。\n经卷但知从阿母，醉来翁已要人扶。尚能把盏劝屠苏。\n\n作者：仲并",
        "《忆秦娥 · 木樨》\n隈岩侧。怪生小院香来别。香来别。嫩黄细细，商量齐发。\n佳人敛笑贪先折。重新为剪斜斜叶。斜斜叶。钗头常带，一秋风月。\n\n作者：仲并",
        "《八声甘州 · 木樨和韵》\n正西山、雨过弄晴景，竹屋贯斜晖。问谁将千斛，霏瑛落屑，吹上花枝。风外青鞋未熟，鼻观已先知。扰损江南客，诗面难肥。\n两句林边倾盖，笑化工开落，尤甚儿嬉。叹额黄人去，还是隔年期。渺飞魂、凭谁招取，赖故人、沈水煮花瓷。犹堪待，岭梅开后，一战雄雌。\n\n作者：仲并",
        "《贺新凉 · 寿处州刘守》\n一骑飞来速。报平山、将颁凤检，宠分符竹。自是平淮勋名在，姓字屏风纪录。正欲革、潢池风俗。古括久思贤太守，待东山、一起苍生福。唐李段，追芳躅。\r\n横舟竹下凭青鹿。庆生朝、称觞蔼蔼，履珠簪玉。争奈回溪民望切，计日带牛佩犊。便合早、秣驺脂毂。圣眷处公犹未惬，俟朱幡、才下锋车趣。符已兆，台星六。\n\n作者：石麟",
        "《燕归梁 · 春愁》\n芳草年年惹恨幽。想前事悠悠。伤春伤别几时休。算从古、为风流。\r\n春山总把，深匀翠黛，千叠在眉头。不知供得几多愁。更斜日、凭危楼。\n\n作者：石延年",
        "《南柯子 · 忆旧》\n十里青山远，潮平路带沙。数声啼鸟怨年华，又是凄凉时候在天涯。 \r\n白露收残月，清风散晓霞。绿杨堤畔问荷花：记得年时沽酒那人家？\n\n作者：仲殊",
        "《醉花阴》\n轻红蔓引丝多少。剪青兰叶巧。人向月中归，留下星钿，弹破真珠小。\n等闲不管春知道。多着绣帘围绕。只恐被东风，偷得馀香，分付闲花草。\n\n作者：仲殊",
        "《步蟾宫》\n仙郎心似长江阔。妾意如、波间明月。相随定、一带向东流，共宴乐、无时暂歇。\r\n长生只在长欢悦。除此外、总应虚设。笙歌里、身住几何年，十字儿、头边下撇。\n\n作者：仲殊",
        "《步蟾宫》\n笙歌喜庆争催晓。篆烟舞、龙鸾缥缈。香罗上、不尽寿仙人，献一段、长生寿草。\n一心一意同欢笑。两心事、卒难得了。教传语、天上太白星，剩借取、几千年好。\n\n作者：仲殊",
        "《永遇乐》\n早叶初莺，晚风孤蝶，幽思何限。檐角萦云，阶痕积雨，一夜苔生遍。玉窗闲掩，瑶琴慵理，寂寞水沉烟断。悄无言，春归无觅处，卷帘见双飞燕。\n风亭泉石，烟林薇蕨，梦绕旧时曾见。江上闲鸥，心盟犹在，分得眠沙半。引觞浮月，飞谈卷雾，莫管愁深欢浅。起来倚阑干，拾得残红一片。\n\n作者：危复之",
        "《摸鱼儿 · 送陈太史东归》\n极知君、腰骑鹤，此心与水相似。梧桐叶上黄昏雨，恨杀无情流水。滔滔地。今日大江头，明日人千里。君思往事。两袖淮云，一轮明月，要亦寻常耳。\n君去也，我亦扁舟东矣。尊前何惜同醉。五年未老君犹健，五十行当富贵。书频寄。报王粲、何时可决荆州计。俱胝一纸。更细算何时，五星同会，天下太平未。\n\n作者：伍梅城",
        "《鹧鸪天 · 题芗林》\n莫问清江与洛阳，山林总是一般香。两家地占西南胜，可是前人例姓杨。\r\n石作枕，醉为乡。藕花菱角满池塘。虽无中岛霓裳奏，独鹤随人意自长。\n\n作者：向子諲",
        "《卜算子》\n竹里一枝梅，雨洗娟娟静。疑是佳人日暮来，绰约风前影。\r\n新恨有谁知，往事何堪省。梦绕阳台寂寞回，沾袖馀香冷。\n\n作者：向子諲",
        "《南歌子》\n雨过林峦静，风回池阁凉。窥人双燕语雕梁。笑看小荷翻处、戏鸳鸯。\n共饮菖蒲细，同分彩线长。今朝真不负风光。绝胜几年飞梦、绕高唐。\n\n作者：向子諲",
        "《相见欢》\n亭亭秋水芙蓉。翠围中。又是一年风露、笑相逢。\n天机畔。云锦乱。思无穷。路隔银河犹解、嫁西风。\n\n作者：向子諲",
        "《相见欢》\n桃源深闭春风。信难通。流水落花馀恨、几时穷。\n水无定。花有尽。会相逢。可是人生长在、别离中。\n\n作者：向子諲",
        "《相见欢》\n腰肢一缕纤长。是垂杨。泥泥风中衣袖、冷沉香。\n花如颊。眉如叶。语如簧。微笑微颦相恼、过回廊。\n\n作者：向子諲",
        "《西江月》\n五柳坊中烟绿，百花洲上云红。萧萧白发两衰翁。不与时人同梦。\r\n抛掷麟符虎节，徜徉江月林风。世间万事转头空。个里如如不动。\n\n作者：向子諲",
        "《念奴娇 · 木樨》\n霜威凄紧，政悲风摇落，千山群木。十里清香方盛赏，岩桂娇黄姹绿。九畹衰丛，东篱落蕊，到此成粗俗。孤标高远，淡然还媚幽独。\n憔悴诗老多情，问佳人底事，幽居空谷。日暮天寒垂翠袖，愁倚萧萧修竹。林下神情，月边风露，不向雕栏曲。殷勤惟有，篆烟留得馀馥。\n\n作者：向滈",
        "《青玉案》\n别时抆泪花无语。但一味、教郎住。此日扁舟游远浦。雨晴云树，月斜烟树。目断家何许。\n红笺不寄相思句。人在潇湘雁回处。屈指归期秋已暮。万千里路，两三头绪。恨不飞将去。\n\n作者：向滈",
        "《祝英台近》\n晓帘栊，晴院宇，空鸭冷沉水。翠被欺寒，娇困未忺起。厌厌两点眉峰，一痕酒晕，正人在、温柔乡里。\n甚情味。羞对钗燕筝鸿，胭脂暗弹泪。欲写吴笺，无处问双鲤。倩他轻薄杨花，与愁结伴，直吹到，那人根底。\n\n作者：向希尹",
        "《好事近》\n春色欲来时，先散满天风雪。坐使七闽松竹，变珠幢玉节。\n中原佳气郁葱葱，河山壮宫阙。丞相功成千载，映黄流清彻。\n\n作者：朱熹",
        "《菩萨蛮 · 其一回文》\n晚红飞尽春寒浅。浅寒春尽飞红晚。尊酒绿阴繁。繁阴绿酒尊。\r\n老仙诗句好。好句诗仙老。长恨送年芳。芳年送恨长。\n\n作者：朱熹",
        "《西江月》\n堂下水浮新绿，门前树长交枝。晚凉快写一篇诗。不说人间忧喜。\n身老心闲益壮，形臞道胜还肥。软轮加璧未应迟。莫道前非今是。\n\n作者：朱熹",
        "《南乡子 · 次张安国韵》\n落日照楼船。稳过澄江一片天。珍重使君留客意，依然。风月从今别一川。\r\n离绪悄危弦。永夜清霜透幕毡。明日回头江树远，怀贤。目断晴空雁字连。\n\n作者：朱熹",
        "《瑞鹤仙 · 寿秦伯和侍郎》\n樱桃抄乳酪。正雨厌肥梅，风忺吹箨。咸瞻格天阁。\n见十眉环侍，争鸣弦索。茶瓯试瀹。更良夜、沈沈细酌。\n问间生、此日为谁，曾向玉皇、案前持橐。龟鹤。从他祝寿，未比当年，阴功堪托。\n天应不错。教公议，细评泊。自和戎以来，谋国多少，萧曹卫霍。\n奈胡儿自若，惟守绍兴旧约。\n\n作者：朱耆寿",
        "《丑奴儿 · 春暮》\n障泥油壁人归后，满院花阴，楼影沈沈，中有伤春一片心。\r\n闲穿绿树寻梅子，斜日笼明，团扇风轻，一径杨花不避人。\n\n作者：朱藻",
        "《画堂春》\n绿窗睡起小妆残。玉钗低堕云鬟。回纹枉寄见伊难。心绪阑珊。\n翠袖两行珠泪，画楼十二阑干。销磨今古霎时间。恨杀青山。\n\n作者：朱埴",
        "《真珠帘》\n春云做冷春知未。春愁在、碎雨敲花声里。海燕已寻踪，到画溪沙际。院落秋千杨柳外。待天气、十分晴霁。春市。又青帘巷陌，红芳歌吹。\n须信处处东风，又何妨对此，笼香觅醉。曲尽索馀情，奈夜航催离。梦满冰衾身似寄。算几度、吴乡烟水。无寐。试明朝说与，西园桃李。\n\n作者：朱㫹孙",
        "《江城子 · 赏春》\n斜风细雨作春寒。对尊前。忆前欢。曾把梨花，寂寞泪阑干。芳草断烟南浦路，和别泪，看青山。\r\n昨宵结得梦夤缘。水云间。悄无言。争奈醒来，愁恨又依然。展转衾裯空懊恼，天易见，见伊难。\n\n作者：朱淑真",
        "《生查子 · 其二》\n年年玉镜台，梅蕊宫妆困。今岁未还家，怕见江南信。\n酒从别后疏，泪向愁中尽。遥想楚云深，人远天涯近。\n\n作者：朱淑真",
        "《谒金门 · 春半》\n春已半，触目此情无限。十二阑干闲倚遍，愁来天不管。\r\n好是风和日暖，输与莺莺燕燕。满院落花帘不卷，断肠芳草远。\n\n作者：朱淑真",
        "《眼儿媚》\n迟迟春日弄轻柔，花径暗香流。清明过了，不堪回首，云锁朱楼。\r\n午窗睡起莺声巧，何处唤春愁。绿杨影里，海棠亭畔，红杏梢头。\n\n作者：朱淑真",
        "《清平乐》\n风光紧急，三月俄三十。拟欲留连计无及，绿野烟愁露泣。\r\n倩谁寄语春宵，城头画鼓轻敲。缱绻临歧嘱付，来年早到梅梢。\n\n作者：朱淑真",
        "《蝶恋花 · 送春》\n楼外垂杨千万缕。欲系青春，少住春还去。犹自风前飘柳絮，随春且看归何处。\r\n绿满山川闻杜宇。便做无情，莫也愁人苦。把酒送春春不语，黄昏却下潇潇雨。\n\n作者：朱淑真",
        "《清平乐 · 恼烟撩露》\n恼烟撩露，留我须臾住。携手藕花湖上路，一霎黄梅细雨。\r\n娇痴不怕人猜，和衣睡倒人怀。最是分携时候，归来懒傍妆台。\n\n作者：朱淑真",
        "《鹊桥仙 · 七夕》\n巧云妆晚，西风罢暑，小雨翻空月坠。牵牛织女几经秋，尚多少、离肠恨泪。\n微凉入袂，幽欢生座，天上人间满意。何如暮暮与朝朝，更改却、年年岁岁。\n\n作者：朱淑真",
        "《菩萨蛮 · 木樨》\n也无梅柳新标格，也无桃李妖娆色。一味恼人香，群花争敢当。\n情知天上种，飘落深岩洞。不管月宫寒，将枝比并看。\n\n作者：朱淑真",
        "《菩萨蛮 · 其二》\n山亭水榭秋方半，凤帏寂寞无人伴。愁闷一番新，双蛾只旧颦。\r\n起来临绣户，时有疏萤度。多谢月相怜，今宵不忍圆。\n\n作者：朱淑真",
        "《卜算子 · 咏梅》\n竹里一枝斜，映带林逾静。雨后清奇画不成，浅水横疏影。\r\n吹彻小单于，心事思重省。拂拂风前度暗香，月色侵花冷。\n\n作者：朱淑真",
        "《醉蓬莱》\n怪柳吟翻雪，梅笑冲寒，郁葱如彩。还是瑶池，宴神仙俦侣。罗幕轻掀，绣帘低揭，按霓裳宫羽。宝炷熏浓，佩环声颤，凤飞鸾舞。\n犹记年时，玉箫吹彻，并驾萧郎，共骖赢女。旋捧麒麟，种旧家前武。政了摘星天上，早约个、嫦娥住。妆点华堂，双扶醉玉，黑颠如许。\n\n作者：百兰",
        "《雨中花慢 · 贺欧文建楼与桥》\n饤斗云山，挨排烟水，六丁午夜文移。道滁翁孙子，欲寄游嬉。高趁鹜霞舒啸，低群鸥鹭忘机。牢笼两下，楼乘汗漫，桥枕清漪。\n灞陵吟畅，岳阳登览，百色都副襟期。还好是、行天马渡，探月人归。倚柱荷香扑面，凭栏桂影侵衣。索梅无便，春风不碍，容我追随。\n\n作者：百兰",
        "《雨中花慢 · 岭南作》\n故国当年得意，射麋上苑，走马长楸。对葱葱佳气，赤县神州。好景何曾虚过，胜友是处相留。向伊川雪夜，洛浦花朝，占断狂游。\r\n胡尘卷地，南走炎荒，曳裾强学应刘。空漫说、螭蟠龙卧，谁取封侯。塞雁年年北去，蛮江日日西流。此生老矣，除非春梦，重到东周。\n\n作者：朱敦儒",
        "《水调歌头 · 其一淮阴作》\n当年五陵下，结客占春游。红缨翠带，谈笑跋马水西头。落日经过桃叶，不管插花归去，小袖挽人留。换酒春壶碧，脱帽醉青楼。\r\n楚云惊，陇水散，两漂流。如今憔悴，天涯何处可消忧。长揖飞鸿旧月。不知今夕烟水，都照几人愁。有泪看芳草，无路认西州。\n\n作者：朱敦儒",
        "《木兰花慢 · 其一》\n折芙蓉弄水，动玉佩、起秋风。正柳外闲云，溪头澹月，映带疏钟。人间厌谪堕久，恨霓旌未返碧楼空。且与时人度日，自怜怀抱谁同。\n当时种玉五云东。露冷夜耕龙。念瑞草成畦，琼蔬未采，尘染衰容。谁知素心未已，望清都绛阙有无中。寂寞归来隐几，梦听帝乐冲融。\n\n作者：朱敦儒",
        "《风流子》\n吴越东风起，江南路，芳草绿争春。倚危楼纵目，绣帘初卷，扇边寒减，竹外花明。看西湖、画船轻泛水，茵幄稳临津。嬉游伴侣，两两携手，醉回别浦，歌遏南云。\n有客愁如海，江山异，举目暗觉伤神。空想故园池阁，卷地烟尘。但且恁、痛饮狂歌，欲把恨怀开解，转更销魂。只是皱眉弹指，冷过黄昏。\n\n作者：朱敦儒",
        "《望海潮 · 丁酉，西内成，乡人请作望幸曲》\n嵩高维岳，图书之渊，西都二室三川。神鼎定金，麟符刻玉，英灵未称河山。谁再整乾坤。是挺生真主，浴日开天。御归梁苑，驾回汾水凤楼闲。\r\n升平运属当千。眷凝旒暇日，西顾依然。银汉诏虹，瑶台赐碧，一新瑞气祥烟。重到帝居前。怪鹊桥龙阙，飞下人间。父老欢呼，翠华来也太平年。\n\n作者：朱敦儒",
        "《感皇恩 · 其二》\n早起未梳头，小园行遍。拄杖穿花露犹泫。菊篱瓜畹。最喜引枝添蔓。先生独自笑，流莺见。\n着意访寻，幽香国艳。千里移根未为远。浅深相间。最要四时长看。群芳休怪我，归来晚。\n\n作者：朱敦儒",
        "《感皇恩 · 其二》\n一个小园儿，两三亩地。花竹随宜旋装缀。槿篱茅舍，便有山家风味。等闲池上饮，林间醉。\r\n都为自家，胸中无事。风景争来趁游戏。称心如意。剩活人间几岁。洞天谁道在，尘寰外。\n\n作者：朱敦儒",
        "《苏幕遮》\n瘦仙人，穷活计。不养丹砂，不肯参同契。两顿家餐三觉睡。闭著门儿，不管人闲事。\n又经年，知几岁。老屋穿空，幸有天遮蔽。不饮香醪常似醉。白鹤飞来，笑我颠颠地。\n\n作者：朱敦儒",
        "《苏幕遮》\n酒壶空，歌扇去。独倚危楼，无限伤心处。芳草连天云薄暮。故国山河，一阵黄梅雨。\n有奇才，无用处。壮节飘零，受尽人间苦。欲指虚无问征路。回首风云，未忍辞明主。\n\n作者：朱敦儒",
        "《一落索》\n一夜雨声连晓。青灯相照。旧时情绪此时心，花不见、人空老。\r\n可惜春光闲了。阴多晴少。江南江北水连云，问何处、寻芳草。\n\n作者：朱敦儒",
        "《一落索》\n惯被好花留住。蝶飞莺语。少年场上醉乡中，容易放、春归去。\n今日江南春暮。朱颜何处。莫将愁绪比飞花，花有数、愁无数。\n\n作者：朱敦儒",
        "《桃源忆故人》\n飘萧我是孤飞雁。不共红尘结怨。几度蓬莱清浅。侧翅曾傍看。\r\n有时飞入西真院。许趁风光流转。玉蕊绿花开遍。可惜无人见。\n\n作者：朱敦儒",
        "《桃源忆故人》\n雨斜风横香成阵。春去空留春恨。欢少愁多因甚。燕子浑难问。\r\n碧尖蹙损眉慵晕。泪湿燕支红沁。可惜海棠吹尽。又是黄昏近。\n\n作者：朱敦儒",
        "《桃源忆故人》\n西楼几日无人到。依旧红围绿绕。楼下落花谁扫。不见长安道。\r\n碧云望断无音耗。倚遍阑干残照。试问泪弹多少。湿遍楼前草。\n\n作者：朱敦儒",
        "《桃源忆故人》\n谁能留得朱颜住。枉了百般辛苦。争似萧然无虑。任运随缘去。\r\n人人放著逍遥路。只怕君心不悟。弹指百年今古。有甚成亏处。\n\n作者：朱敦儒",
        "《桃源忆故人》\n玉笙吹彻清商后。寂寞弓弯舞袖。巧画远山不就。只为眉长皱。\r\n灵犀望断星难透。立到凄凉时候。今夜月明如昼。人共梅花瘦。\n\n作者：朱敦儒",
        "《好事近 · 摇首出红尘》\n摇首出红尘，醒醉更无时节。活计绿蓑青笠，惯披霜冲雪。\r\n晚来风定钓丝闲，上下是新月。千里水天一色，看孤鸿明灭。\n\n作者：朱敦儒",
        "《西江月》\n澹澹薰风庭院，青青过雨园林。铜驼陌上旧莺声。今日江边重听。\n落帽酒中有趣，题桥琴里无心。香残沈水缕烟轻。花影阑干人静。\n\n作者：朱敦儒",
        "《西江月》\n元是西都散汉，江南今日衰翁。从来颠怪更心风。做尽百般无用。\n屈指八旬将到，回头万事皆空。云间鸿雁草间虫。共我一般做梦。\n\n作者：朱敦儒",
        "《西江月 · 世事短如春梦》\n世事短如春梦，人情薄似秋云。不须计较苦劳心，万事原来有命。\r\n幸遇三杯酒好，况逢一朵花新。片时欢笑且相亲，明日阴晴未定。\n\n作者：朱敦儒",
        "《西江月 · 日日深杯酒满》\n日日深杯酒满，朝朝小圃花开。自歌自舞自开怀。且喜无拘无碍。\r\n青史几番春梦，黄泉多少奇才。不须计较与安排。领取而今现在。\r\n另作：\r\n日日深杯酒满，朝朝小圃花开。自歌自舞自开怀。且喜无拘无碍。\r\n青史几番春梦，红尘多少奇才。不须计较与安排。领取而今现在。\n\n作者：朱敦儒",
        "《减字木兰花》\n刘郎已老，不管桃花依旧笑。要听琵琶，重院莺啼觅谢家。\r\n曲终人醉，多似浔阳江上泪。万里东风，国破山河落照红。\n\n作者：朱敦儒",
        "《减字木兰花》\n年衰人老。矍铄支离君莫笑。白日青天。我自心情胜少年。\n超凡入妙。游戏神通随意到。酒圣诗仙。舞棹虚空驾铁船。\n\n作者：朱敦儒",
        "《柳梢青》\n水云晚照。浮生了了，霜风衰草。日月金梭，江山春梦，天多人少。\n赤松认得虚空，便一向、飞腾缥缈。直上蓬瀛，回看沧海，凄然长啸。\n\n作者：朱敦儒",
        "《采桑子 · 其一 · 彭浪矶》\n扁舟去作江南客，旅雁孤云。万里烟尘。回首中原泪满巾。\r\n碧山对晚汀洲冷，枫叶芦根。日落波平。愁损辞乡去国人。\n\n作者：朱敦儒",
        "《采桑子 · 其二重阳病起饮酒连夕》\n天高风劲尘寰静，佳节重阳。叶下潇湘。碧海晴空一阵霜。\n安排弦管倾芳酝，报答秋光。昼短歌长。红烛黄花夜未央。\n\n作者：朱敦儒",
        "《卜算子 · 其二》\n旅雁向南飞，风雨群初失。饥渴辛勤两翅垂，独下寒汀立。\r\n鸥鹭苦难亲，矰缴忧相逼。云海茫茫无处归，谁听哀鸣急。\n\n作者：朱敦儒",
        "《昭君怨 · 悼亡》\n胧月黄昏亭榭。池上秋千初架。燕子说春寒。杏花残。\n泪断愁肠难断。往事总成幽怨。幽怨几时休。泪还流。\n\n作者：朱敦儒",
        "《燕归梁》\n帐掩秋风一半开。闲将玉笛吹。过云微雨散轻雷。\r\n夜参差、认楼台。暗香移枕新凉住，竹外漏声催。放教明月上床来。共清梦、两徘徊。\n\n作者：朱敦儒",
        "《相见欢》\n泷州几番清秋。许多愁。叹我等闲白了、少年头。\n人间事。如何是。去来休。自是不归归去、有谁留。\n\n作者：朱敦儒",
        "《相见欢》\n东风吹尽江梅。橘花开。旧日吴王宫殿、长青苔。\n今古事。英雄泪。老相催。长恨夕阳西去、晚潮回。\n\n作者：朱敦儒",
        "《相见欢》\n金陵城上西楼，倚清秋。万里夕阳垂地，大江流。\r\n中原乱，簪缨散，几时收？试倩悲风吹泪，过扬州。\n\n作者：朱敦儒",
        "《相见欢》\n秋风又到人间。叶珊珊。四望烟波无尽、欠青山。\n浮生事。长江水。几时闲。幸是古来如此、且开颜。\n\n作者：朱敦儒",
        "《如梦令》\n莫恨中秋无月。月又不甜不辣。幸有瓮头春，闲坐暖云香雪。\n香雪。香雪。满引水晶蕉叶。\n\n作者：朱敦儒",
        "《桂枝香 · 南都病起》\n春寒未定。是欲近清明，雨斜风横。深闭朱门，尽日柳摇金井。年光自趁飞花紧。奈幽人、雪添双鬓。谢山携妓，黄垆贳酒，旧愁慵整。\r\n念壮节、漂零未稳。负九江风笛，五湖烟艇。起舞悲歌，泪眼自看清影。新莺又向愁时听。把人间、如梦深省。旧溪鹤在，寻云弄水，是事休问。\n\n作者：朱敦儒",
        "《水龙吟 · 放船千里凌波去》\n放船千里凌波去。略为吴山留顾。云屯水府，涛随神女，九江东注。北客翩然，壮心偏感，年华将暮。念伊嵩旧隐，巢由故友，南柯梦、遽如许。\r\n回首妖氛未扫，问人间、英雄何处。奇谋报国，可怜无用，尘昏白羽。铁锁横江，锦帆冲浪，孙郎良苦。但愁敲桂棹，悲吟梁父，泪流如雨。\n\n作者：朱敦儒",
        "《宴桃源/如梦令》\n蝶梦初回栩栩。柳岸几声莺语。苹末起微风，山外一川烟雨。\n凝顾。凝顾。人在玉壶深处。\n\n作者：米友仁",
        "《水调歌头 · 中秋》\n砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。\r\n怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。\n\n作者：米芾",
        "《减字木兰花 · 涟水登楼寄赵伯山》\n云间皓月，光照银淮来万折。海岱楼中，拂袖雄披楚岸风。\n醉馀清夜，羽扇纶巾人入画。江远淮长，举首宗英醒更狂。\n\n作者：米芾",
        "《蝶恋花 · 海岱楼玩月作》\n千古涟漪清绝地，海岱楼高，下瞰秦淮尾。水浸碧天天似水，广寒宫阙人间世。\n霭霭春和生海市，鳌戴三山，顷刻随轮至。宝月圆时多异气，夜光一颗千金贵。\n\n作者：米芾",
        "《桃源忆故人》\n拍堤芳草随人去。洞口山无重数。剪朝露成树。争晚渔翁住。\n今人忍听秦人语。只有花无今古。欲饮仙家寿醑。记取桥边路。\n\n作者：何澹",
        "《眼儿媚》\n楼上黄昏杏花寒。斜月小栏干。一双燕子，两行征雁，画角声残。\r\n绮窗人在东风里，洒泪对春闲。也应似旧，盈盈秋水，淡淡春山。\n\n作者：阮阅",
        "《摸鱼儿》\n把人间、古今勋业，一时都付杯酒。青山行遍人华发，老尽门前青柳。试回首。记晓雨征衫，又过年时候。相逢故旧。浪说南楼北，亭花纵好、能似少年否。\n还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。\n\n作者：何梦桂",
        "《忆秦娥》\n伤离别。江南雁断音书绝。音书绝。两行珠泪，寸肠千结。\n伤心长记中秋节。今年还似前年月。前年月。那知今夜，月圆人缺。\n\n作者：何梦桂",
        "《小重山》\n吹断笙箫春梦寒。倚楼思往事，泪偷弹。别时容易见时难。相看处，惟有玉连环。\n人在万重山。近来应不似，旧时颜。重门深院柳阴间。曾携手，休去倚危阑。\n\n作者：何梦桂",
        "《玉漏迟 · 其二 · 和》\n自怜翠袖，向天寒、独倚孤篁吟啸。半世虚名，孤负白云多少。欲问梅翁旧约，怕误我、沙头鸥鸟。时一笑。行行且止，人间蜀道。\r\n休怪岁月无情，叹尘世浮生，闲忙闲老。待趁黑头，万里封侯都了。今古勋名一梦，听未彻、钧天还觉。羌管晓。楼角曙星稀小。\n\n作者：何梦桂",
        "《最高楼 · 寿南山弟七旬》\n南山老，还记少陵诗。七十古来稀。清池拥出红蕖坠，西风吹上碧梧枝。趁今朝，斟寿酒，记生时。\r\n也不羡、鲲鹏飞击水。也不羡、蛟龙行得雨。人世事，总危机。扶床正好看孙戏，舞衫不要笑儿痴。更埙篪，三老子，鬓如丝。\n\n作者：何梦桂",
        "《花心动 · 其二 · 春词》\n仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静、幽禽调舌。断魂远、闲寻翠径，顿成愁结。\r\n此恨无人共说。还立尽黄昏，寸心空切。强整绣衾，独掩朱扉，簟枕为谁铺设。夜长更漏传声远，纱窗映、银缸明灭。梦回处，梅梢半笼淡月。\n\n作者：阮逸女",
        "《宴清都》\n细草沿阶软。迟日薄，蕙风轻蔼微暖。春工靳惜，桃红尚小，柳芽犹短。罗帏绣幕高卷。又早是、歌慵笑懒。凭画楼，那更天远，山远，水远，人远。\r\n堪叹。傅粉疏狂，窃香俊雅，无计拘管。青丝绊马，红巾寄泪，甚处迷恋。无言泪珠零乱。翠袖滴、重重渍遍。故要知、别后思量。归时觑见。\n\n作者：何籀",
        "《小重山 · 惜别》\n绿树莺啼春正浓。钗头青杏小，绿成丛。玉船风动酒鳞红。歌声咽，相见几时重。\r\n车马去匆匆。路随芳草远，恨无穷。相思只在梦魂中。今宵月，偏照小楼东。\n\n作者：何大圭",
        "《玉漏迟 · 送官东南》\n东南应眷倚。当年丽绝，今其馀几。云锦飘香，好在藕花十里。六月长安徂暑，只一雨、滂沱都洗。君好为。携将苏醒，三吴生齿。\n总道秦蜀讴吟，但消得雍容，笑谈而致。稍待秋风，也拟买舟东逝。收拾尘编蠹简，更饱看、江山奇伟。歌盛美。还送往趋天陛。\n\n作者：李流谦",
        "《永遇乐 · 初夏独坐西山钓台新亭》\n曲径通幽，小亭依翠，春事才过。看笋成竿，等花著果，永昼供闲坐。苍苍晚色，临渊小立，引首暮鸥飞堕。悄无人，一溪山影，可惜被渠分破。\n百年似梦，一身如寄，南北去留皆可。我自知鱼，翛然濠上，不问鱼非我。隔篱呼取，举杯对影，有唱更凭谁和。知渊明，清流临赋，得似恁么。\n\n作者：李弥逊",
        "《声声慢 · 木犀》\n龙涎染就，沈水薰成，分明乱屑琼瑰。一朵才开，人家十里须知。花儿大则不大，有许多、潇洒清奇。较量尽，诮胜如末利，赛过酴醾。\n更被秋光断送，微放些月照，著阵风吹。恼杀多情，猛拚沉醉酬伊。朝朝暮暮守定，尽忙时、也不分离。睡梦里，胆瓶儿、枕畔数枝。\n\n作者：李弥逊",
        "《鹤冲天 · 张仲宗以秋香酒见寄并词，次其韵》\n篘玉液，酿花光。来趁北窗凉。为君小摘蜀葵黄。一似嗅枝香。\r\n饮中仙，山中相。也道十分宫样。一般时候最宜尝。竹院月侵床。\n\n作者：李弥逊",
        "《调笑令 · 其二》\n华草。华草。秀发乘春更好。深心密竹纷纷。\n妖韶随处动人。人动。人动。王孙公子情重。\n\n作者：吕南公",
        "《浪淘沙令 · 岸柳可藏鸦》\n岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。\r\n临水整乌纱。两鬓苍华。故乡心事在天涯。几日不来春便老，开尽桃花。\n\n作者：吴琚",
        "《贺新凉 · 自寿》\n出处男儿事。甚从前、说着渊明，放高头地。点检柴桑无剩粟，未肯低头为米。算此事、非难非易。三十年间如昨日，秀才瞒、撰到专城贵。饱共暖，已不翅。\r\n旁人问我归耶未。数痴年、平头六十，更须三岁。把似如今高一著，更好闻鸡禁市。总不似、长伸脚睡。六月荷风芗州路，北螺山、别是般滋味。今不去，视江水。\n\n作者：吴编修",
        "《点绛唇 · 送李琴泉》\n江上旗亭，送君还是逢君处。酒阑呼渡。云压沙鸥暮。\r\n漠漠萧萧，香冻梨花雨。添愁绪。断肠柔橹。相逐寒潮去。\n\n作者：吴大有",
        "《摊破浣溪沙》\n几度珠帘卷上钩。折花走马向扬州。老去不堪寻往事，上心头。\r\n陶令无聊惟喜醉，茂陵多病不胜愁。脉脉春情长不断，水东流。\n\n作者：李新",
        "《高阳台 · 落梅》\n门掩香残，屏摇梦冷，珠钿糁缀芳尘。临水搴花，流来疑是行云。藓梢空挂凄凉月，想鹤归、犹怨黄昏。黯消凝。人老天涯，雁影沈沈。\n断肠不在听横笛，在江皋解佩，翳玉飞琼。烟湿荒村，背春无限愁深。迎风点点飘寒粉，怅秋娘、燕袖啼痕。更关情。青子悬枝，绿树成阴。\n\n作者：李莱老",
        "《杏花天》\n年时中酒风流病。正雨暗、蘼芜深径。人家寒食烟初禁。狼藉梨花雪影。\n西湖梦、红沈翠冷。记舞板、歌裙厮趁。斜阳苦与黄昏近。生怕画船归尽。\n\n作者：李莱老",
        "《倦寻芳》\n缭墙黏藓，糁径飞梅，春绪无赖。绣压垂帘，骨有许多寒在。宝幄香消龙麝饼，钿车尘冷鸳鸯带。想西园，被一程风雨，群芳都碍。\n逗晓色、莺啼人起，倦倚银屏，愁沁眉黛。待拼千金，却恨好晴难买。翠苑欢游孤解佩。青门佳约妨挑菜。柳初黄，罩池塘、万丝愁霭。\n\n作者：李莱老",
        "《木兰花慢》\n朝天门外路，路坦坦、走瑶京。悔年少狂图，争名远宦，为米孤征。星星。半凋鬓发，事千端、回首只堪惊。居士新来悟也，渭川小隐初成。临清。\n巧创幽亭。真富贵、享安荣。有猿鸟清讴，松篁森卫，桧柏双旌。蛙鸣。自然鼓吹，粲林华、前后锦围屏。须信早朝鸡唱，未如夜枕滩声。\n\n作者：吕胜已",
        "《水龙吟 · 寿李长孺》\n清江社雨初晴，秋香吹彻高堂晓。天然带得，酒星风骨，诗囊才调。沔水春深，屏山月淡，吟鞭俱到。算一生绕遍，瑶阶玉树，如君样、人间少。\r\n未放鹤归华表。伴仙翁、依然天杪。知他费几，雁边红粒，马边青草。待得清夷，彩衣花绶，哄堂一笑。且和平心事，等闲博个，千秋不老。\n\n作者：吴泳",
        "《摸鱼儿 · 郫县宴同官》\n倚南墙、几回凝伫。绿筠冉冉如故。帝城景色缘何事，一半花枝风雨。\n收听取。这气象精神，则要人来做。当留客处。且遇酒高歌，逢场戏剧，莫作皱眉事。\n那个是，紫佩飞霞仙侣。骎骎云步如许。清闲笑我如鸥鹭。\n不肯对松觅句。萍散聚。又明月、还寻锦里烟霞路。\n浮名自误。待好好归来，携筒载酒，同访子云去。\n\n作者：吴泳",
        "《凤凰台上忆吹箫 · 秋意》\n更不成愁，何曾是醉，豆花雨后轻阴。似此心情自可，多了闲吟。秋在西楼西畔，秋较浅、不似情深。夜来月，为谁瘦小，尘镜羞临。\n弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。\n\n作者：吴元可",
        "《荆州亭 · 题柱》\n帘卷曲栏独倚。江展暮天无际。泪眼不曾晴，家在吴头楚尾。\r\n数点雪花乱委。扑漉沙鸥惊起。诗句欲成时，没入苍烟丛里。\n\n作者：吴城小龙女",
        "《望海潮》\n侧寒斜雨，微灯薄雾，匆匆过了元宵。帘影护风，盆池见日，青青柳叶柔条。碧草皱裙腰。正昼长烟暖，蜂困莺娇。望处凄迷，半篙绿水浸斜桥。\n孙郎病酒无聊。记乌丝醉语，碧玉风标。新燕又双，兰心渐吐，嘉期趁取花朝。心事转迢迢。但梦随人远，心与山遥。误了芳音，小窗斜日对芭蕉。\n\n作者：吕渭老",
        "《满路花 · 同柳仲修在赵屯》\n西风秋日短，小雨菊花寒。断云低古木，暗江天。星娥尺五，佳约误当年。小语凭肩处，犹记西园。画桥斜月阑干。\r\n鸟啼花落，春信遣谁传。尚容清夜梦、小留连。青楼何处，宝镜注婵娟。应念红笺事，微晕春山。背窗愁枕孤眠。\n\n作者：吕渭老",
        "《惜分飞 · 元夕》\n白玉花骢金络脑。十里华灯相照。帘映春窈窕。雾香残腻桃花笑。\n一串歌珠云外袅。饮罢玉楼寒悄。归去城南道。柳梢猎猎东风晓。\n\n作者：吕渭老",
        "《一落索》\n蝉带残声移别树。晚凉房户。秋风有意染黄花，下几点、凄凉雨。\r\n渺渺双鸿飞去。乱云深处。一山红叶为谁愁，供不尽、相思句。\n\n作者：吕渭老",
        "《一落索》\n宫锦裁书寄远。意长辞短。香兰泣露雨催莲，暑气昏池馆。\n向晚小园行遍。石榴红满。花花叶叶尽成双，浑似我、梁间燕。\n\n作者：吕渭老",
        "《一落索》\n鸟散馀花飞舞。满地风雨。长江滚滚接天流，夜送征帆去。\n今夜行云何处。断肠南浦。残灯不剪五更寒，独自与、馀香语。\n\n作者：吕渭老",
        "《夜游宫 · 生日代人献江宰》\n帘外繁霜未扫。楼角动、玉绳横晓。百和交焚瑞烟绕。霁霞明，画屏深，天渺渺。\r\n喜色连池沼。荐眉寿、玉儿娇小。早晚除书下天表。日初长，莫等闲，孤一笑。\n\n作者：吕渭老",
        "《思佳客 · 其一 · 竹西从人去数年矣，今得归，偶以此烦全美达之》\n曾醉扬州十里楼。竹西歌吹至今愁。燕衔柳絮春心远，鱼入晴江水自流。\r\n情渺渺，梦悠悠。重寻罗带认银钩。挂帆欲伴渔人去，只恐桃花误客舟。\n\n作者：吕渭老",
        "《青玉案》\n一尊聊对西风醉。况九日、明朝是。曾与茱萸论子细。江天虚旷，暮林横远，人隔银河水。\n碧云渐展天无际。吹不断、黄昏泪。若作欢期须早计。如何得似，鬓边新菊，双结黄金蕊。\n\n作者：吕渭老",
        "《祝英台近 · 次筼房韵》\n采芳苹，萦去橹。归步翠微雨。柳色如波，萦恨满烟浦。东君若是多情，未应花老，心已在、绿成阴处。\n困无语。柔被褰损梨云，间修牡丹谱。妒粉争香，双燕为谁舞。年年红紫如尘，五桥流水，知送了、几番愁去。\n\n作者：李演",
        "《贺新凉 · 多景楼落成》\n笛叫东风起。弄尊前、杨花小扇，燕毛初紫。万点淮峰孤角外，惊下斜阳似绮。又婉娩、一番春意。歌舞相缪愁自猛，卷长波、一洗空人世。闲热我，醉时耳。\r\n绿芜冷叶瓜州市。最怜予、洞箫声尽，阑干独倚。落落东南墙一角，谁护山河万里。问人在、玉关归未。老矣青山灯火客，抚佳期、漫洒新亭泪。歌哽咽，事如水。\n\n作者：李演",
        "《鹊桥仙 · 七夕》\n迢迢郎意，盈盈妾恨，今夕鹊桥欲度。世间儿女一何痴，斗乞巧、纷纷无数。\n遥知此际，有人孤坐，心切天街云路。好因缘是恶因缘，梦魂远、阳台雨暮。\n\n作者：李漳",
        "《桃源忆故人 · 闺情》\n小楼帘卷栏干外。花下朱门半启。中有倾城佳丽。一笑西风里。\r\n盈盈临水情难致。尽日相看如醉。乾鹊不知人意。只管声声喜。\n\n作者：李漳",
        "《庆清朝 · 木芙蓉》\n碧玉云深，彤绡雾薄，芳丛乱迷秋渚。重城傍水，中有吹箫俦侣。应是琼楼夜冷，月明谁伴乘鸾女。仙游处。翠帟障尘，红绮随步。\r\n别岸玉容伫倚，爱浅抹蜂黄，淡笼纨素。娇羞未语，脉脉悲烟泣露。彩扇何人，妙笔丹青，招得花魂住。歌声暮。梦入锦江，香里归路。\n\n作者：李宏模",
        "《琐窗寒 · 无射商，俗名越调，犯中吕宫，又犯正宫玉兰》\n绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真姿凝澹，返魂骚畹。一盼。\n千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷熏沁骨悲乡远。最伤情、送客咸阳，佩结西风怨。\n\n作者：吴文英",
        "《秋霁》\n一水盈盈，汉影隔游尘，净洗寒绿。秋沐平烟，日回西照，乍惊饮虹天北。彩兰翠馥。锦云直下花成屋。试纵目。空际醉来，风露跨黄鹄。\r\n追想缥缈，钓雪松江，恍然烟蓑，秋梦重续。问何如、临池鲙玉。扁舟空舣洞庭宿。也胜饮湘然楚竹。夜久人悄，玉妃唤月归来，挂笙声里，水宫六六。\n\n作者：吴文英",
        "《瑞鹤仙 · 其一林钟羽，俗名高平调》\n泪荷抛碎璧。正漏云筛雨，斜捎窗隙。林声怨秋色。\r\n对小山不迭，寸眉愁碧。凉欺岸帻。暮砧催、银屏剪尺。\r\n最无聊、燕去堂空，旧幕暗尘罗额。\r\n行客。西园有分，断柳凄花，似曾相识。西风破屐。林下路，水边石。\r\n念寒蛩残梦，归鸿心事，那听江村夜笛。看雪飞、蘋底芦梢，未如鬓白。\n\n作者：吴文英",
        "《解连环 · 暮檐凉薄》\n暮檐凉薄。疑清风动竹，故人来邈。渐夜久、闲引流萤，弄微照素怀，暗呈纤白。梦远双成，凤笙杳、玉绳西落。掩练帷倦入，又惹旧愁，汗香阑角。\r\n银瓶恨沉断索。叹梧桐未秋，露井先觉。抱素影、明月空闲，早尘损丹青，楚山依约。翠冷红衰，怕惊起、西池鱼跃。记湘娥，绛绡暗解。褪花坠萼。\n\n作者：吴文英",
        "《宴清都 · 其五 · 送马林屋赴南宫，分韵得动字》\n柳色春阴重。东风力，快将云雁高送。书檠细雨，吟窗乱雪，井寒笔冻。家林秀橘霜老，笑分得、蟾边桂种。应茂苑、斗转苍龙，唯潮献奇吴凤。\r\n玉眉暗隐华年，凌云气压，千载云梦。名笺澹墨，恩袍翠草，紫骝青鞚。飞香杏园新句，眩醉眼、春游乍纵。弄喜音、鹊绕庭花，红帘影动。\n\n作者：吴文英",
        "《宴清都 · 其六》\n万里关河眼。愁凝处，渺渺残照红敛。天低远树，潮分断港，路回淮甸。吟鞭又指孤店。对玉露金风送晚。恨自古、才子佳人，此景此情多感。\r\n吴王故苑。别来良朋雅集，空叹蓬转。挥毫记烛，飞觞赶月，梦销香断。区区去程何限。倩片纸、丁宁过雁。寄相思，寒雨灯窗，芙蓉旧院。\n\n作者：吴文英",
        "《齐天乐 · 其一 · 与冯深居登禹陵》\n三千年事残鸦外，无言倦凭秋树。逝水移川，高陵变谷，那识当时神禹。幽云怪雨。翠蓱湿空梁，夜深飞去。雁起青天，数行书似旧藏处。\r\n寂寥西窗久坐，故人悭会遇，同剪灯语。积藓残碑，零圭断璧，重拂人间尘土。霜红罢舞。漫山色青青，雾朝烟暮。岸锁春船，画旗喧赛鼓。\n\n作者：吴文英",
        "《齐天乐 · 其四》\n新烟初试花如梦，疑收楚峰残雨。茂苑人归，秦楼燕宿，同惜天涯为旅。游情最苦。早柔绿迷津，乱莎荒圃。数树梨花，晚风吹堕半汀鹭。\r\n流红江上去远，翠尊曾共醉，云外别墅。澹月秋千，幽香巷陌，愁结伤春深处。听歌看舞。驻不得当时，柳蛮樱素。睡起恹恹，洞箫谁院宇。\n\n作者：吴文英",
        "《齐天乐 · 其四》\n竹深不放斜阳度，横披澹墨林沼。断莽平烟，残莎剩水，宜得秋深才好。荒亭旋扫。正著酒寒轻，弄花春小。障锦西风，半围歌袖半吟草。\r\n独游清兴易懒，景饶人未胜，乐事长少。柳下交车，尊前岸帻，同抚云根一笑。秋香未老。渐风雨西城，暗敧客帽。背月移舟，乱鸦溪树晓。\n\n作者：吴文英",
        "《扫花游 · 西湖寒食》\n冷空澹碧，带翳柳轻云，护花深雾。艳晨易午。正笙箫竞渡，绮罗争路。骤卷风埃，半掩长蛾翠妩。散红缕。渐红湿杏泥，愁燕无语。\r\n乘盖争避处。就解佩旗亭，故人相遇。恨春太妒。溅行裙更惜，凤钩尘污。酹入梅根，万点啼痕暗树。峭寒暮。更萧萧、陇头人去。\n\n作者：吴文英",
        "《扫花游 · 赠芸隐》\n草生梦碧，正燕子帘帏，影迟春午。倦茶荐乳。看风签乱叶，老沙昏雨。古简蟫篇，种得云根疗蠹。最清楚。带明月自锄，花外幽圃。\r\n醒眼看醉舞。到应事无心，与闲同趣。小山有语。恨逋仙占却，暗香吟赋。暖通书床，带草春摇翠露。未归去。正长安、软红如雾。\n\n作者：吴文英",
        "《扫花游 · 赋瑶圃万象皆春堂》\n暖波印日，倒秀影秦山，晓鬟梳洗。步帷艳绮。正梁园未雪，海棠犹睡。藉绿盛红，怕委天香到地。画船系。舞西湖暗黄，虹卧新霁。\r\n天梦春枕被。和凤筑东风，宴歌曲水。海宫对起。灿骊光乍湿，杏梁云气。夜色瑶台，禁蜡初传翡翠。唤春醉。问人间、几番桃李。\n\n作者：吴文英",
        "《风流子 · 其一 · 黄钟商芍药》\n金谷已空尘。薰风转、国色返春魂。半敧雪醉霜，舞低鸾翅，绛笼蜜炬，绿映龙盆。窈窕绣窗人睡起，临砌默无言。慵整堕鬟，怨时迟暮，可怜憔悴，啼雨黄昏。\r\n轻桡移花市，秋娘渡、飞浪溅湿行裙。二十四桥南北，罗荐香分。念碎劈芳心，萦思千缕，赠将幽素，偷剪重云。终待凤池归去，催咏红翻。\n\n作者：吴文英",
        "《塞翁吟 · 其一 · 黄钟商赠宏庵》\n草色新宫绶，还跨紫陌骄骢。好花是，晚开红。冷菊最香浓。黄帘绿幕萧萧梦，灯外换几秋风。叙往约，桂花宫。\r\n为别剪珍丛。雕栊。行人去、秦腰褪玉，心事称、吴妆晕浓。向春夜、闺情赋就，想初寄、上国书时，唱入眉峰。归来共酒，窈窕纹窗，莲卸新蓬。\n\n作者：吴文英",
        "《六幺令 · 夷则宫 · 七夕》\n露蛩初响，机杼还催织。婺星为情慵懒，伫立明河侧。不见津头艇子，望绝南飞翼。云梁千尺。尘缘一点，回首西风又陈迹。\r\n那知天上计拙，乞巧楼南北。瓜果几度凄凉，寂寞罗池客。人事回廊缥缈，谁见金钗擘。今夕何夕。杯残月堕，但耿银河漫天碧。\n\n作者：吴文英",
        "《塞翁吟 · 其二 · 饯梅津除郎赴阙》\n有约西湖去，移棹晓折芙蓉。算才是，称心红。染不尽薰风。千桃过眼春如梦，还认锦叠云重。弄晚色，旧香中。\r\n旋撑入深丛。从容。情犹赋、冰车健笔，人未老、南屏翠峰。转河影、浮槎信早，素妃叫、海月归来，太液池东。红衣卸了，结子成莲，天劲秋浓。\n\n作者：吴文英",
        "《西河 · 中吕商陪鹤林登袁园》\n春乍霁。清涟画舫融泄。螺云万叠暗凝愁，黛蛾照水。漫将西子比西湖，溪边人更多丽。步危径、攀艳蕊。掬霞到手红碎。青蛇细折小回廊，去天半咫。\r\n画阑日暮起东风，棋声吹下人世。海棠藉雨半绣地。正残寒、初御罗绮。除酒销春何计。向沙头更续，残阳一醉。双玉杯和流花洗。\n\n作者：吴文英",
        "《大酺 · 无射商荷塘小隐》\n峭石帆收，归期差，林沼年销红碧。渔蓑樵笠畔，买佳邻翻盖，浣花新宅。地凿桃阴，天澄藻镜，聊与渔郎分席。沧波耕不碎，似蓝田初种，翠烟生璧。料情属新莲，梦惊春草，断桥相识。\r\n平生江海客。秀怀抱、云锦当秋织。任岁晚、陶篱菊暗，逋冢梅荒，总输玉井尝甘液。忍弃红香叶。集楚裳、西风催著。正明月、秋无极。归隐何处，门外垂杨天窄。放船五湖夜色。\n\n作者：吴文英",
        "《浣溪沙 · 门隔花深梦旧游》\n门隔花深梦旧游。夕阳无语燕归愁。玉纤香动小帘钩。\r\n落絮无声春堕泪，行云有影月含羞。东风临夜冷于秋。\n\n作者：吴文英",
        "《点绛唇》\n时霎清明，载花不过西园路。嫩阴绿树。正是春留处。\r\n燕子重来，往事东流去。征衫贮。旧寒一缕。泪湿风帘絮。\n\n作者：吴文英",
        "《秋蕊香 · 其一 · 和吴见山落桂》\n宝月惊尘堕晓。愁锁空枝斜照。古苔几点露萤小。销减秋光旋少。\r\n佩丸尚忆春酥袅。故人老。断香忍和泪痕扫。魂返东篱梦窅。\n\n作者：吴文英",
        "《秋蕊香 · 其二 · 七夕》\n懒浴新凉睡早。雪靥酒红微笑。倚楼起把绣针小。月冷波光梦觉。\r\n怕闻井叶西风到。恨多少。粉河不语堕秋晓。云雨人间未了。\n\n作者：吴文英",
        "《诉衷情令 · 片云载雨过江鸥》\n片云载雨过江鸥。水色澹汀洲。小莲玉惨红怨，翠被又经秋。\r\n凉意思，到南楼。小帘钩。半窗灯晕，几叶芭蕉，客梦床头。\n\n作者：吴文英",
        "《夜游宫》\n窗外捎溪雨响。映窗里、嚼花灯冷。浑似潇湘系孤艇。见幽仙，步凌波，月边影。\r\n香苦欺寒劲。牵梦绕、沧涛千顷。梦觉新愁旧风景。绀云敧，玉搔斜，酒初醒。\n\n作者：吴文英",
        "《夜游宫 · 其二》\n春语莺迷翠柳，烟隔断、晴波远岫。寒压重帘幔拖绣。袖炉香，倩东风，与吹透。\r\n花讯催时候。旧相思、偏供闲昼。春澹情浓半中酒。玉痕销，似梅花，更清瘦。\n\n作者：吴文英",
        "《醉桃源 · 其一 · 荷塘小隐赋烛影》\n金丸一树带霜华。银台摇艳霞。烛阴树影两交加。秋纱机上花。\r\n飞醉笔，驻吟车。香深小隐家。明朝新梦付啼鸦。歌阑月未斜。\n\n作者：吴文英",
        "《醉桃源 · 其二 · 赠卢长笛》\n沙河塘上旧游嬉。卢郎年少时。一声长笛月中吹。和云和雁飞。\r\n惊物换，叹星移。相看两鬓丝。断肠吴苑草凄凄。倚楼人未归。\n\n作者：吴文英",
        "《醉桃源 · 其三 · 芙蓉》\n青春花姊不同时。凄凉生较迟。艳妆临水最相宜。风来吹秀漪。\r\n惊旧事，问长眉。月明仙梦回。凭阑人但觉秋肥。花愁人不知。\n\n作者：吴文英",
        "《阮郎归/醉桃源 · 其四 · 会饮丰乐楼》\n翠阴浓合晓莺堤。春如日坠西。画图新展远山齐。花深十二梯。\r\n风絮晚，醉魂迷。隔城闻马嘶。落红微沁绣鸳泥。秋千教放低。\n\n作者：吴文英",
        "《婆罗门引 · 其一 · 为怀宁赵仇香赋》\n香霏泛酒，瘴花初洗玉壶冰。西风乍入吴城。吹彻玉笙何处，曾说董双成。奈司空经惯，未畅高情。\r\n瑶台几层。但梦绕、曲阑行。空忆双蝉□翠，寂寂秋声。堂空露凉，倩谁唤、行云来洞庭。团扇月、只隔烟屏。\n\n作者：吴文英",
        "《婆罗门引 · 其二 · 郭清华席上为放琴客而新有所盼，赋以见喜》\n风涟乱翠，酒霏飘汗洗新妆。幽情暗寄莲房。弄雪调冰重会，临水暮追凉。正碧云不破，素月微行。\r\n双成夜笙，断旧曲、解明珰。别有红娇粉润，初试霓裳。分莲调郎。又拈惹、花茸碧唾香。波晕切、一盼秋光。\n\n作者：吴文英",
        "《暗香 · 夷则宫送魏句滨宰吴县解组，分韵得阖字》\n县花谁葺。记满庭燕麦，朱扉斜阖。妙手作新，公馆青红晓云湿。天际疏星趁马，帘昼隙、冰弦三叠。尽换却、吴水吴烟，桃李靓春靥。风急。\r\n送帆叶。正雁水夜清，卧虹平帖。软红路接。涂粉闱深早催入。怀暖天香宴果，花队簇、轻轩银蜡。更问讯、湖上柳，两堤翠匝。\n\n作者：吴文英",
        "《暗香疏影 · 夹钟宫赋墨梅》\n占春压一。卷峭寒万里，平沙飞雪。数点酥钿，凌晓东风□吹裂。独曳横梢瘦影，入广平、裁冰词笔。记五湖、清夜推篷，临水一痕月。\r\n何逊扬州旧事，五更梦半醒，胡调吹彻。若把南枝，图入凌烟，香满玉楼琼阙。相将初试红盐味，到烟雨、青黄时节。想雁空、北落冬深，澹墨晚天云阔。\n\n作者：吴文英",
        "《无闷催雪》\n霓节飞琼，鸾驾弄玉，杳隔平云弱水。倩皓鹤传书，卫姨呼起。莫待粉河凝晓，趁夜月、瑶笙飞环佩。正蹇驴吟影，茶烟灶冷，酒亭门闭。歌丽。\r\n泛碧蚁。放绣帘半钩，宝台临砌。要须借东君，灞陵春意。晓梦先迷楚蝶，早风戾、重寒侵罗被。还怕掩、深院梨花，又作故人清泪。\n\n作者：吴文英",
        "《沁园春 · 其二送翁宾客游鄂渚》\n情如之何，暮涂为客，忍堪送君。便江湖天远，中宵同月，关河秋近，何日清尘。玉麈生风，貂裘明雪，幕府英雄今几人。行须早，料刚肠肯殢，泪眼离颦。\r\n平生秀句清尊。到帐东风开自有神。听夜鸣黄鹤，楼高百尺，朝驰白马，笔扫千军。贾傅才高，岳家军在，好勒燕然石上文。松江上，念故人老矣，甘卧闲云。\n\n作者：吴文英",
        "《风入松 · 其一 · 为友人放琴客赋》\n春风吴柳几番黄。欢事小蛮窗。梅花正结双头梦，被玉龙、吹散幽香。昨夜灯前歌黛，今朝陌上啼妆。\r\n最怜无侣伴雏莺。桃叶已春江。曲屏先暖鸳衾惯，夜寒深、都是思量。莫道蓝桥路远，行云只隔幽坊。\n\n作者：吴文英",
        "《风入松 · 其三 · 桂》\n兰舟高荡涨波凉。愁被矮桥妨。暮烟疏雨西园路，误秋娘、浅约宫黄。还泊邮亭唤酒，旧曾送客斜阳。\r\n蝉声空曳别枝长。似曲不成商。御罗屏底翻歌扇，忆西湖、临水开窗。和醉重寻幽梦，残衾已断熏香。\n\n作者：吴文英",
        "《风入松 · 其四 · 麓翁园堂宴客》\n一番疏雨洗芙蓉。玉冷佩丁东。辘轳听带秋声转，早凉生、傍井梧桐。欢宴良宵好月，佳人修竹清风。\r\n临池飞阁乍青红。移酒小垂虹。贞元供奉梨园曲，称十香、深蘸琼钟。醉梦孤云晓色，笙歌一派秋空。\n\n作者：吴文英",
        "《玉漏迟 · 夷则商瓜泾度中秋夕赋》\n雁边风讯小，飞琼望杳，碧云先晚。露冷阑干，定怯藕丝冰腕。净洗浮空片玉，胜花影、春灯相乱。秦镜满。素娥未肯，分秋一半。\r\n每圆处即良宵，甚此夕偏饶，对歌临怨。万里婵娟，几许雾屏云幔。孤兔凄凉照水，晓风起、银河西转。摩泪眼。瑶台梦回人远。\n\n作者：吴文英",
        "《天香 · 其二 · 蜡梅》\n蟫叶黏霜，蝇苞缀冻，生香远带风峭。岭上寒多，溪头月冷，北枝瘦、南枝小。玉奴有姊，先占立、墙阴春早。初试宫黄澹薄，偷分寿阳纤巧。银烛泪深未晓。\r\n酒钟悭、贮愁多少。记得短亭归马，暮衙蜂闹。豆蔻钗梁恨袅。但怅望、天涯岁华老。远信难封，吴云雁杳。\n\n作者：吴文英",
        "《永遇乐 · 其二 · 乙巳中秋风雨》\n风拂尘徽，雨侵凉榻，才动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。\r\n青楼旧日，高歌取醉，唤出玉人梳洗。红叶流光，蘋花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。\n\n作者：吴文英",
        "《永遇乐 · 其三 · 探梅次时斋韵》\n阁雪云低，卷沙风急，惊雁失序。户掩寒宵，屏闲冷梦，灯飐唇似语。堪怜窗景，都闲刺绣，但续旧愁一缕。邻歌散，罗襟印粉，袖湿茜桃红露。\r\n西湖旧日，留连清夜，爱酒几将花误。遗袜尘销，题裙墨黯，天远吹笙路。吴台直下，缃梅无限，未放野桥香度。重谋醉，揉香弄影，水清浅处。\n\n作者：吴文英",
        "《绛都春 · 其二 · 饯李太博赴括苍别驾》\n羁云旅雁。敛倦羽、寄栖墙阴年晚。问字翠尊，刻烛红笺悭曾展。冰滩鸣佩舟如箭。笑乌帻、临风重岸。傍邻垂柳，清霜万缕，送将人远。\r\n吴苑。千金未惜，买新赋、共赏文园词翰。流水翠微，明月清风平分半。梅深驿路香不断。万玉舞、罘罳东畔。料应花底春多，软红雾暖。\n\n作者：吴文英",
        "《绛都春 · 其三 · 题蓬莱阁灯屏，履翁帅越》\n螺屏暖翠。正雾卷暮色，星河浮霁。路幕递香，街马冲尘东风细。梅槎凌海横鳌背。倩稳载、蓬莱云气。宝阶斜转，冰娥素影，夜清如水。\r\n应记。千秋化鹤，旧华表、认得山川犹是。暗解绣囊，争掷金钱游人醉。笙歌晓度晴霞外。又上苑、春生一苇。便教接宴莺花，万红镜里。\n\n作者：吴文英",
        "《绛都春 · 其四 · 为李筼房量珠贺》\n情黏舞线。怅驻马灞桥，天寒人远。旋剪露痕，移得春娇栽琼苑。流莺常语烟中怨。恨三月、飞花零乱。艳阳归后，红藏翠掩，小坊幽院。\r\n谁见。新腔按彻，背灯暗、共倚筼屏葱茜。绣被梦轻，金屋妆深沉香换。梅花重洗春风面。正溪上、参横月转。并禽飞上金沙，瑞香雾暖。\n\n作者：吴文英",
        "《绛都春 · 其五 · 燕亡久矣，京口适见似人，怅怨有感》\n南楼坠燕。又灯晕夜凉，疏帘空卷。叶吹暮喧，花露晨晞秋光短。当时明月娉婷伴。怅客路、幽扃俱远。雾鬟依约，除非照影，镜空不见。\r\n别馆。秋娘乍识，似人处、最在双波凝盼。旧色旧香，闲雨闲云情终浅。丹青谁画真真面。便只作、梅花频看。更愁花变梨霙，又随梦散。\n\n作者：吴文英",
        "《绛都春 · 其六 · 余往来清华池馆六年，赋咏屡矣，感昔伤今，益不堪怀，乃复作此解》\n春来雁渚。弄艳冶、又入垂杨如许。困舞瘦腰，啼湿宫黄池塘雨。碧沿苍藓云根路。尚追想、凌波微步。小楼重上，凭谁为唱，旧时金缕。\r\n凝伫。烟萝翠竹，欠罗袖、为倚天寒日暮。强醉梅边，招得花奴来尊俎。东风须惹春云住。□莫把、飞琼吹去。便教移取熏笼，夜温绣户。\n\n作者：吴文英",
        "《醉蓬莱 · 夷则商七夕和方南山》\n望碧天书断，宝枕香留，泪痕盈袖。谁识秋娘，比行云纤瘦。象尺熏炉，翠针金缕，记倚床同绣。月亸琼梳，冰销粉汗，南花熏透。\r\n尽是当时，少年清梦，臂约痕深，帕绡红皱。凭鹊传音，恨语多轻漏。润玉留情，沈郎无奈，向柳阴期候。数曲催阑，双铺深掩，风环鸣兽。\n\n作者：吴文英",
        "《烛影摇红 · 其四 · 元夕雨》\n碧澹山姿，暮寒愁沁歌眉浅。障泥南陌润轻酥，灯火深深院。入夜笙歌渐暖。彩旗翻、宜男舞遍。恣游不怕，素袜尘生，行裙红溅。\r\n银烛笼纱，翠屏不照残梅怨。洗妆清靥湿春风，宜带啼痕看。楚梦留情未散。素娥愁、天深信远。晓窗移枕，酒困香残，春阴帘卷。\n\n作者：吴文英",
        "《烛影摇红 · 其六 · 赋德清县圃古红梅》\n莓锁虹梁，稽山祠下当时见。横斜无分照溪光，珠网空凝遍。姑射青春对面。驾飞虬、罗浮路远。千年春在，新月苔池，黄昏山馆。\r\n花满河阳，为君羞褪晨妆茜。云根直下是银河，客老秋槎变。雨外红铅洗断。又晴霞、惊飞暮管。倚阑只怕，弄水鳞生，乘东风便。\n\n作者：吴文英",
        "《烛影摇红 · 其七 · 越上霖雨应祷》\n秋入灯花，夜深檐影琵琶语。越娥青镜洗红埃，山斗秦眉妩。相间金茸翠亩。认城阴、春耕旧处。晚舂相应，新稻炊香，疏烟林莽。\r\n清磬风前，海沈宿袅芙蓉炷。阿香秋梦起娇啼，玉女传幽素。人驾梅槎未渡。试梧桐、聊分宴俎。采菱别调，留取蓬莱，霎时云住。\n\n作者：吴文英",
        "《木兰花慢 · 其三送翁五峰游江陵》\n送秋云万里，算舒卷、总何心。叹路转羊肠，人营燕垒，霜满蓬簪。愁侵。庾尘满袖，便封侯、那羡汉淮阴。一醉莼丝脍玉，忍教菊老松深。\r\n离音。又听西风，金井树、动秋吟。向暮江目断，鸿飞渺渺，天色沈沈。沾襟。四弦夜语，问杨琼、往事到寒砧。争似湖山岁晚，静梅香底同斟。\n\n作者：吴文英",
        "《声声慢 · 咏桂花》\n蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无着处，渐冷香、风露成霏。绣茵展，怕空阶惊坠，化作萤飞。\r\n三十六宫愁重，问谁持金锸，和月都移。掣锁西厢，清尊素手重携。秋来鬓华多少，任乌纱醉压花低。正摇落，叹淹留、客又未归。\n\n作者：吴文英",
        "《声声慢 · 友人以梅、兰、瑞香、水仙供客，曰四香，分韵得风字》\n云深山坞，烟冷江皋，人生未易相逢。一笑灯前，钗行两两春容。清芳夜争真态，引生香、撩乱东风。探花手，与安排金屋，懊恼司空。\r\n憔悴敧翘委佩，恨玉奴销瘦，飞趁轻鸿。试问知心，尊前谁最情浓。连呼紫云伴醉，小丁香、才吐微红。还解语，待携归、行雨梦中。\n\n作者：吴文英",
        "《声声慢 · 寿魏方泉》\n莺围橙径，鲈跃莼波，重来雨过中秋。酒市渔乡，西风胜似春柔。宿舂去年村墅，看黄云、还委西畴。凤池去，信吴人有分，借与迟留。\r\n应是香山续梦，又凝香追咏，重到苏州。青鬓江山，足成千岁风流。围腰御仙花底，衬月中、金粟香浮。夜宴久，揽秋云、平倚画楼。\n\n作者：吴文英",
        "《高阳台 · 其三 · 送王历阳以右曹赴阙》\n淝水秋寒，淮堤柳色，别来几换年光。紫马行迟，才生梦草池塘。便乘丹凤天边去，禁漏催、春殿称觞。过松江，雪弄飞花，冰解鸣珰。\r\n芳洲酒社词场。赋高台陈迹，曾醉吴王。重上逋山，诗清月瘦昏黄。春风侍女衣篝畔，早鹊袍、已暖天香。到东园，应费新题，千树苔苍。\n\n作者：吴文英",
        "《高阳台 · 其四 · 寿毛荷塘》\n风袅垂杨，雪销蕙草，何如清润潘郎。风月襟怀，挥毫倚马成章。仙都观里桃千树，映曲尘、十里荷塘。未归来，应恋花洲，醉玉吟香。\r\n东风晴昼浓如酒，正十分皓月，一半春光。燕子重来，明朝传梦西窗。朝寒几暖金炉烬，料洞天、日月偏长。杏园诗，应待先题，嘶马平康。\n\n作者：吴文英",
        "《高阳台 · 其五 · 过种山即越文种墓》\n帆落回潮，人归故国，山椒感慨重游。弓折霜寒，机心已堕沙鸥。灯前宝剑清风断，正五湖、雨笠扁舟。最无情，岩上闲花，腥染春愁。\r\n当时白石苍松路，解勒回玉辇，雾掩山羞。木客歌阑，青春一梦荒丘。年年古苑西风到，雁怨啼、绿水荭秋。莫登临，几树残烟，西北高楼。\n\n作者：吴文英",
        "《倦寻芳 · 林钟羽花翁遇旧欢吴门老妓李怜，邀其一分韵同赋此词》\n坠瓶恨井，分镜迷楼，空闲孤燕。寄别崔徽，清瘦画图春面。不约舟移杨柳系，有缘人映桃花见。叙分携，悔香瘢漫爇，绿鬟轻剪。\r\n听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹、梦云分散。\n\n作者：吴文英",
        "《倦寻芳 · 其二 · 上元》\n海霞倒影，空雾飞香，天市催晚。暮靥宫梅，相对画楼帘卷。罗袜轻尘花笑语，宝钗争艳春心眼。乱箫声，正风柔柳弱，舞肩交燕。\r\n念窈窕、东邻深巷，灯外歌沈，月上花浅。梦雨离云，点点漏壶清怨。珠络香销空念往，纱窗人老羞相见。渐铜壶，闭春阴、晓寒人倦。\n\n作者：吴文英",
        "《倦寻芳 · 其三 · 饯周纠定夫》\n暮帆挂雨，冰岸飞梅，春思零乱。送客将归，偏是故宫离苑。醉酒曾同凉月舞，寻芳还隔江尘面。去难留，怅芙蓉路窄，绿杨天远。\r\n便系马、莺边清晓，烟草晴花，沙润香软。烂锦年华，谁念故人游倦。寒食相思堤上路，行云应在孤山畔。寄新吟，莫空回、五湖春雁。\n\n作者：吴文英",
        "《花心动 · 其二柳》\n十里东风，袅垂杨、长似舞时腰瘦。翠馆朱楼，紫陌青门，处处燕莺晴昼。乍看摇曳金丝细，春浅映、鹅黄如酒。嫩阴里，烟滋露染，翠娇红溜。\r\n此际雕鞍去久。空追念邮亭，短枝盈首。海角天涯，寒食清明，泪点絮花沾袖。去年折赠行人远，今年恨、依然纤手。断肠也，羞眉画应未就。\n\n作者：吴文英",
        "《八声甘州 · 其三 · 和梅津》\n记行云梦影，步凌波、仙衣剪芙蓉。念杯前烛下，十香揾袖，玉暖屏风。分种寒花旧盎，藓土蚀吴蛩。人远云槎渺，烟海沈蓬。\r\n重访樊姬邻里，怕等闲易别，那忍相逢。试潜行幽曲，心荡□匆匆。井梧凋、铜铺低亚，映小眉、瞥见立惊鸿。空惆怅，醉秋香畔，往事朦胧。\n\n作者：吴文英",
        "《柳梢青 · 与龟翁登研意观雪，怀癸卯岁腊朝断桥并马之游》\n断梦游轮。孤山路杳，越树阴新。流水凝酥，征衫沾泪，都是离痕。\r\n玉屏风冷愁人。醉烂漫、梅花翠云。傍夜船回，惜春门掩，一镜香尘。\n\n作者：吴文英",
        "《点绛唇 · 越山见梅》\n春未来时，酒携不到千岩路。瘦还如许。晚色天寒处。\n无限新愁，难对风前语。行人去。暗消春素。横笛空山暮。\n\n作者：吴文英",
        "《西江月 · 赋瑶圃青梅枝上晚花》\n枝袅一痕雪在，叶藏几豆春浓。玉奴最晚嫁东风。来结梨花幽梦。\n香力添熏罗被，瘦肌犹怯冰绡。绿阴青子老溪桥。羞见东邻娇小。\n\n作者：吴文英",
        "《桃源忆故人》\n越山青断西陵浦。一片密阴疏雨。潮带旧愁生暮。曾折垂杨处。\r\n桃根桃叶当时渡。呜咽风前柔橹。燕子不留春住。空寄离樯语。\n\n作者：吴文英",
        "《木兰花慢 · 寿秋壑》\n记琼林宴起，软红路、几西风。想汉影千年，荆江万顷，槎信长通。金狨。锦鞯赐马，又霜横、汉节枣仍红。细柳春阴喜色，四郊秋事年丰。\r\n从容。岁晚玉关，长不闭、静边鸿。访武昌旧垒，山川相缪，日费诗筒。兰宫。系书翠羽，带天香、飞下玉芙蓉。明月瑶笙奏彻，倚楼黄鹤声中。\n\n作者：吴文英",
        "《玉楼春 · 和吴见山韵》\n阑干独倚天涯客。心影暗雕风叶寂。千山秋入雨中青，一雁暮随云去急。\r\n霜花强弄春颜色。相吊年光浇大白。海烟沉处倒残霞，一杼鲛绡和泪织。\n\n作者：吴文英",
        "《燕归梁 · 对雪醒坐上云麓先生》\n一片游尘拂镜湾。素影护梅残。行人无语看春山。背东风、两苍颜。\r\n梦飞不到梨花外，孤馆闭、五更寒。谁怜消渴老文园。听溪声、泻冰泉。\n\n作者：吴文英",
        "《浪淘沙· 九日从吴见山觅酒》\n山远翠眉长。高处凄凉。菊花清瘦杜秋娘。净洗绿杯牵露井，聊荐幽香。\r\n乌帽压吴霜。风力偏狂。一年佳节过西厢。秋色雁声愁几许，都在斜阳。\n\n作者：吴文英",
        "《思佳客 · 赋半面女髑髅》\n钗燕拢云睡起时。隔墙折得杏花枝。青春半面妆如画，细雨三更花又飞。\r\n轻爱别，旧相知。断肠青冢几斜晖。断红一任风吹起，结习空时不点衣。\n\n作者：吴文英",
        "《思佳客 · 闰中秋》\n丹桂花开第二番。东篱展却宴期宽。人间宝镜离仍合，海上仙槎去复还。\r\n分不尽，半凉天。可怜闲剩此婵娟。素娥未隔三秋梦，赢得今宵又倚阑。\n\n作者：吴文英",
        "《杏花天 · 咏汤》\n蛮姜豆蔻相思味。算却在、春风舌底。江清爱与消残醉。悴憔文园病起。\r\n停嘶骑、歌眉送意。记晓色、东城梦里。紫檀晕浅香波细。肠断垂杨小市。\n\n作者：吴文英",
        "《思佳客 · 癸卯除夜》\n自唱新词送岁华。鬓丝添得老生涯。十年旧梦无寻处，几度新春不在家。\r\n衣懒换，酒难赊。可怜此夕看梅花。隔年昨夜青灯在，无限妆楼尽醉哗。\n\n作者：吴文英",
        "《望江南/忆江南》\n三月暮，花落更情浓。人去秋千闲挂月，马停杨柳倦嘶风。堤畔画船空。\r\n恹恹醉，长日小帘栊。宿燕夜归银烛外，啼莺声在绿阴中。无处觅残红。\n\n作者：吴文英",
        "《采桑子》\n水亭花上三更月，扇与人闲。弄影阑干。玉燕重抽拢坠簪。\r\n心期偷卜新莲子，秋入眉山。翠破红残。半簟湘波生晓寒。\n\n作者：吴文英",
        "《燕归梁书水仙扇》\n白玉搔头坠髻松。怯冷翠裙重。当时离佩解丁东。澹云低、暮江空。\r\n青丝结带鸳鸯盏，岁华晚、又相逢。绿尘湘水避春风。步归来、月宫中。\n\n作者：吴文英",
        "《满江红》\n翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情，供吟笔。\r\n闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。\n\n作者：吴文英",
        "《夜行船 · 寓化度寺》\n鸦带斜阳归远树。无人听、数声钟暮。日与愁长，心灰香断，月冷竹房扃户。\r\n画扇青山吴苑路。傍怀袖、梦飞不去。忆别西池，红绡盛泪，肠断粉莲啼路。\n\n作者：吴文英",
        "《卜算子》\n凉挂晓云轻，声度西风小。井上梧桐应未知，一叶云鬟袅。\r\n来雁带书迟，别燕归程早。频探秋香开未开，恰似春来了。\n\n作者：吴文英",
        "《夜行船》\n逗晓阑干沾露水。归期杳、画檐鹊喜。粉汗馀香，伤秋中酒，月落桂花影里。\r\n屏曲巫山和梦倚。行云重、梦飞不起。红叶中庭，绿尘斜□，应是宝筝慵理。\n\n作者：吴文英",
        "《杏花天》\n鬓棱初剪玉纤弱。早春入、屏山四角。少年买困成欢谑。人在浓香绣幄。\r\n霜丝换、梅残梦觉。夜寒重、长安紫陌。东风入户先情薄。吹老灯花半萼。\n\n作者：吴文英",
        "《醉桃源 · 元日》\n五更枥马静无声。邻鸡犹怕惊。日华平晓弄春明。暮寒愁翳生。\r\n新岁梦，去年情。残宵半酒醒。春风无定落梅轻。断鸿长短亭。\n\n作者：吴文英",
        "《忆旧游 · 别黄澹翁》\n送人犹未苦，苦送春、随人去天涯。片红都飞尽，正阴阴润绿，暗里啼鸦。赋情顿雪双鬓，飞梦逐尘沙。叹病渴凄凉，分香瘦减，两地看花。\r\n西湖断桥路，想系马垂杨，依旧敧斜。葵麦迷烟处，问离巢孤燕，飞过谁家。故人为写深怨，空壁扫秋蛇。但醉上吴台，残阳草色归思赊。\n\n作者：吴文英",
        "《杏花天 · 重午》\n幽欢一梦成炊黍。知绿暗、汀菰几度。竹西歌断芳尘去。宽尽经年臂缕。\n梅黄后、林梢更雨。小池面、啼红怨暮。当时明月重生处。楼上宫眉在否。\n\n作者：吴文英",
        "《思佳客》\n迷蝶无踪晓梦沉。寒香深闭小庭心。欲知湖上春多少，但看楼前柳浅深。\r\n愁自遣，酒孤斟。一帘芳景燕同吟。杏花宜带斜阳看，几阵东风晚又阴。\n\n作者：吴文英",
        "《玉蝴蝶》\n望处水寒云绕，倚栏千里，澹荡晴晖。梦燕门阑，和气喜动帘帏。舞裀重、花明彩凤，歌扇小、香暖金猊。漏声迟。洞天秋晓，风露霏霏。\r\n嘉时。谪仙高宴，华分玉蜡，艳列文姬。玉树临风，自然老月中枝。酒肠宽、胸容云梦，词源壮、笔勇助溪。且追随。伫看飞诏，稳步沙堤。\n\n作者：李鼐",
        "《人月圆 · 宴北人张侍御家有感》\n南朝千古伤心事，犹唱后庭花。旧时王谢，堂前燕子，飞向谁家。\r\n恍然一梦，仙肌胜雪，宫髻堆鸦。江州司马，青衫泪湿，同是天涯。\n\n作者：吴激",
        "《诉衷情令》\n夜寒茅店不成眠。残月照吟鞭。黄花细雨时候，催上渡头船。\r\n鸥似雪，水如天。忆当年。到家应是，童稚牵衣，笑我华颠。\n\n作者：吴激",
        "《祝英台近 · 寿张路钤 · 四月初》\n夏初临，春正满，花事在红药。一阵光风，香雾喷珠箔。画堂旧日张家，梦中玉燕，早拂晓、飞来帘幕。\r\n酒深酌。曾记走马长安，功名戏樊郭。螺浦如杯，豪气怎生著。直须用了圯编，封侯万户，却归共、赤松翁约。\n\n作者：李义山",
        "《满庭芳》\n小阁藏春，闲窗锁昼，画堂无限深幽。篆香烧尽，日影下帘钩。手种江梅更好，又何必、临水登楼？无人到，寂寥恰似、何逊在扬州。\r\n从来，知韵胜，难堪雨藉，不耐风揉。更谁家横笛，吹动浓愁？莫恨香消雪减，须信道、扫迹情留。难言处，良宵淡月，疏影尚风流。\n\n作者：李清照",
        "《玉楼春》\n红酥肯放琼瑶碎，探著南枝开遍未。不知酝藉几多香，但见包藏无限意。\r\n道人憔悴春窗底，闲拍阑干愁不倚。要来小看便来休，未必明朝风不起。\n\n作者：李清照",
        "《渔家傲 · 雪里已知春信至》\n雪里已知春信至，寒梅点缀琼枝腻。香脸半开娇旖旎。当庭际。玉人浴出新妆洗。\r\n造化可能偏有意，故教明月玲珑地。共赏金尊沈绿蚁，莫辞醉，此花不与群花比。\n\n作者：李清照",
        "《清平乐 · 年年雪里》\n年年雪里，常插梅花醉，挼尽梅花无好意，赢得满衣清泪！\r\n今年海角天涯，萧萧两鬓生华。看取晚来风势，故应难看梅花。\n\n作者：李清照",
        "《菩萨蛮》\n风柔日薄春犹早，夹衫乍著心情好。睡起觉微寒，梅花鬓上残。\r\n故乡何处是？忘了除非醉。沉水卧时烧，香消酒未消。\n\n作者：李清照",
        "《浣溪沙 · 莫许杯深琥珀浓》\n莫许杯深琥珀浓，未成沉醉意先融，疏钟已应晚来风。\r\n瑞脑香消魂梦断，辟寒金小髻鬟松，醒时空对烛花红。\n\n作者：李清照",
        "《浣溪沙 · 髻子伤春慵更梳》\n髻子伤春慵更梳，晚风庭院落梅初，淡云来往月疏疏。\r\n玉鸭薰炉闲瑞脑，朱樱斗帐掩流苏，通犀还解辟寒无。\n\n作者：李清照",
        "《小重山 · 春到长门春草青》\n春到长门春草青，红梅些子破，未开匀。碧云笼碾玉成尘，留晓梦，惊破一瓯春。\r\n花影压重门，疏帘铺淡月，好黄昏。二年三度负东君，归来也，着意过今春。\n\n作者：李清照",
        "《蝶恋花》\n泪湿罗衣脂粉满，四叠阳关，唱到千千遍。人道山长山又断，潇潇微雨闻孤馆。\r\n惜别伤离方寸乱，忘了临行，酒盏深和浅，好把音书凭过雁，东莱不似蓬莱远。\n\n作者：李清照",
        "《蝶恋花 · 暖雨晴风初破冻》\n暖雨晴风初破冻，柳眼梅腮，已觉春心动。酒意诗情谁与共，泪融残粉花钿重。\r\n乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。\n\n作者：李清照",
        "《临江仙 · 梅》\n庭院深深深几许，云窗雾阁春迟，为谁憔悴损芳姿。夜来清梦好，应是发南枝。\r\n玉瘦檀轻无限恨，南楼羌管休吹。浓香吹尽有谁知，暖风迟日也，别到杏花肥。\n\n作者：李清照",
        "《摊破浣溪沙》\n揉破黄金万点轻，剪成碧玉叶层层。风度精神如彦辅，太鲜明。\r\n梅蕊重重何俗甚，丁香千结苦粗生。熏透愁人千里梦，却无情。\n\n作者：李清照",
        "《浣溪沙 · 闺情》\n绣面芙蓉一笑开，斜飞宝鸭衬香腮。眼波才动被人猜。\r\n一面风情深有韵，半笺娇恨寄幽怀。月移花影约重来。\n\n作者：李清照",
        "《蓦山溪 · 其一次韵徐明叔》\n神仙院宇，记得春归后。蜂蝶不胜闲，惹残香、萦纡深透。玉徽指稳，别是一般情，方永昼。因谁瘦？都为天然秀。\n桐阴未减，独自携芳酎。再弄想前欢，拊金樽、何时似旧。凭谁说与，潘鬓转添霜，飞陇首。云将皱，应念相思久。\n\n作者：李之仪",
        "《千秋岁 · 其二》\n休嗟磨折，看取罗巾血。殷勤且话经年别。庭花番怅望，檐雨同呜咽。明半灭，灯光夜夜多如月。\r\n无复伤离别，共保冰霜洁。不断梦，从今歇。收回书上絮，解尽眉头结。犹未绝，金徽泛处应能雪。\n\n作者：李之仪",
        "《千秋岁 · 其三 · 再和前意》\n万红暄昼，占尽人间秀。怎生图画如何绣。宜推萧史伴，消得东阳瘦。垂窄袖，花前镇忆相携久。\r\n泪裛回纹皱，好在章台柳。洞户隔，凭谁叩。寄声虽有雁，会面难同酒。无计偶，萧萧暮雨黄昏后。\n\n作者：李之仪",
        "《千秋岁 · 其五 · 和人》\n中秋才过，又是重阳到。露乍冷，寒将报。绿香催渚芰，黄密攒庭草。人未老，蓝桥谩促霜砧捣。\r\n照影兰缸晕，破户银蟾小。樽在眼，从谁倒。强铺同处被，愁卸欢时帽。须信道，狂心未歇情难老。\n\n作者：李之仪",
        "《朝中措》\n腊穷天际傍危栏。密雪舞初残。表里江山如画，分明不似人间。\n功名何在，文章漫与，空叹流年。独恨归来已晚，半生孤负渔竿。\n\n作者：李之仪",
        "《丑奴儿 · 谢人寄蜡梅》\n春风似有灯前约，先报佳期。点缀相宜。天气犹寒蝶未知。\r\n嫩黄染就蜂须巧，香压团枝。淡注仙衣。方士临门未起时。\n\n作者：李之仪",
        "《青玉案 · 用贺方回韵，有所祷而作》\n小篷又泛曾行路，这身世、如何去。去了还来知几度。\n多情山色，有情江水，笑我归无处。\n夕阳杳杳还催暮，练净空吟谢郎句。试祷波神应见许，帆开风转，事谐心遂，直到明年雨。\n\n作者：李之仪",
        "《渔家傲》\n洗尽秋容天似莹。星稀月淡人初静。策杖萦纡寻远径。披昏暝。堤边犊母闲相并。\n遥想去舟魂欲凝。一番佳思从谁咏。憔悴归来如独醒。知何境。沈沈但觉烟村迥。\n\n作者：李之仪",
        "《南乡子 · 其四端午》\n小雨湿黄昏。重午佳辰独掩门。巢燕引雏浑去尽，销魂。空向梁间觅宿痕。\r\n客舍宛如村。好事无人载一樽。唯有莺声知此恨，殷勤。恰似当时枕上闻。\n\n作者：李之仪",
        "《减字木兰花 · 其三次韵陈莹中题韦深道独乐堂》\n触涂是碍。一任浮沉何必改。有个人人。自说居尘不染尘。\n谩夸千手。千物执持都是有。气候融怡。还取青天白日时。\n\n作者：李之仪",
        "《菩萨蛮》\n五云深处蓬山杳，寒轻雾重银蟾小。枕上挹馀香，春风归路长。\r\n雁来书不到，人静重门悄。一阵落花风，云山千万重。\n\n作者：李之仪",
        "《雨中花》\n休把身心撋就。著便醉人如酒。富贵功名虽有味，毕竟因谁守。\r\n看取刀头切藕。厚薄都随他手。趁取日中归去好，□莫待、黄昏后。\n\n作者：李之仪",
        "《喜迁莺 · 真宗幸澶渊》\n边城寒早。恣骄虏、远牧甘泉丰草。铁马嘶风，毡裘凌雪，坐使一方云扰。庙堂折冲无策，欲幸坤维江表。叱群议，赖寇公力挽，亲行天讨。\r\n缥缈。銮辂动，霓旌龙旆，遥指澶渊道。日照金戈，云随黄伞，径渡大河清晓。六军万姓呼舞，箭发敌酋难保。虏情慑，誓书来，从此年年修好。\n\n作者：李纲",
        "《永遇乐 · 秋夜有感》\n秋色方浓，好天凉夜，风雨初霁。缺月如钩，微云半掩，的烁星河碎。爽来轩户，凉生枕簟，夜永悄然无寐。起徘徊，凭栏凝伫，片时万情千意。\r\n江湖倦客，年来衰病，坐叹岁华空逝。往事成尘，新愁似锁，谁是知心底。五陵萧瑟，中原杳杳，但有满襟清泪。烛兰缸，呼童取酒，且图径醉。\n\n作者：李纲",
        "《感皇恩》\n九日菊花迟，茱萸却早。嫩蕊浓香自妍好。一簪华发，只恐西风吹帽。细看还遍插，人忘老。\n千古此时，清欢多少。铁马台空但荒草。旅愁如海，须把金尊销了。暮天秋影碧，云如扫。\n\n作者：李纲",
        "《望江南/忆江南》\n江上雪，独立钓渔翁。箬笠但闻冰散响，蓑衣时振玉花空。图画若为工。\r\n云水暮，归去远烟中。茅舍竹篱依小屿，缩鳊圆鲫入轻笼。欢笑有儿童。\n\n作者：李纲",
        "《喜迁莺 · 晋师胜淝上》\n长江千里，限南北，雪浪云涛无际。天险难逾，人谋克壮，索虏岂能吞噬！阿坚百万南牧，倏忽长驱吾地。破强敌，在谢公处画，从容颐指。\r\n奇伟！淝水上，八千戈甲，结阵当蛇豕。鞭弭周旋，旌旗麾动，坐却北军风靡。夜闻数声鸣鹤，尽道王师将至。延晋祚，庇烝民，周雅何曾专美。\n\n作者：李纲",
        "《明月逐人来》\n星河明淡。春来深浅。红莲正、满城开遍。禁街行乐，暗尘香拂面。皓月随人近远。\n天半鳌山，光动凤楼两观。东风静、珠帘不卷。玉辇待归，云外闻弦管。认得宫花影转。\n\n作者：李持正",
        "《人月圆 》\n小桃枝上春风早，初试薄罗衣。年年乐事，华灯竞处，人月圆时。\r\n禁街箫鼓，寒轻夜永，纤手重携。更阑人散，千门笑语，声在帘帏。\n\n作者：李持正",
        "《雨中花慢》\n眷浓恩重，长离永别，凭谁为返香魂。忆湘裙霞袖，杏脸樱唇。眉扫春山淡淡，眼裁秋水盈盈。便如何忘得，温柔情态，恬静天真。\n凭栏念及，夕阳西下，暮烟四起江村。渐入夜、疏星映柳，新月笼云。酝造一生清瘦，能消几个黄昏。断肠时候，帘垂深院，人掩重门。\n\n作者：吴礼之",
        "《霜天晓角 · 其一 · 王生陶氏月夜共沉西湖，赋此吊之》\n连环易缺。难解同心结。痴騃佳人才子，情缘重、怕离别。意切。\r\n人路绝。共沈烟水阔。荡漾香魂何处，长桥月。断桥月。\n\n作者：吴礼之",
        "《霜天晓角 · 其二 · 秋景》\n西风又急。细雨黄花湿。楼枕一篙烟水，兰舟漾、画桥侧。\r\n念昔。空泪滴。故人何处觅。魂断菱歌凄怨，疏帘卷、暮山碧。\n\n作者：吴礼之",
        "《兰陵王》\n燕穿幕。春在深深院落。单衣试，龙沫旋薰，又怕东风晓寒薄。别来情绪恶。瘦得腰围柳弱。清明近，正似海棠，怯雨芳踪任飘泊。钗留去年约。恨易老娇莺，多误灵鹊。碧云杳渺天涯各。\n望不断芳草，更迷香絮，回文强写字屡错。泪欲注还阁。孤酌。住春脚。便彩局谁忺，宝轸慵学。阶除拾取飞花嚼。是多少春恨，等闲吞却。阑干猛拍，叹命薄，悔旧诺。\n\n作者：李昴英",
        "《苏幕遮》\n气随神，神随气。神气相随，透入泥丸里。长把金关牢锁闭。捉得金晶，暗地添欢喜。\n下辛勤，须发志。十二时中，莫把工夫弃。阴尽阳全神出体。功行成时，名列神仙位。\n\n作者：宋先生",
        "《武陵春》\n七返还丹人怎晓，晓后有何难。夜静存神向内观。神水满泥丸。\n搬运金精无夜昼，呼吸不曾闲。功行成时出世寰。名姓列仙班。\n\n作者：宋先生",
        "《武陵春》\n七返阳全阴去尽，精髓满三田。修道无为必自然。论甚后和先。\n认取五行真水火，须要识根源。自己丹砂着意看。何用外寻丹。\n\n作者：宋先生",
        "《女冠子 · 上元》\n帝城三五。灯光花市盈路。天街游处。此时方信，凤阙都民，奢华豪富。\r\n纱笼才过处。喝道转身，一壁小来且住。见许多、才子艳质，携手并肩低语。\r\n东来西往谁家女。买玉梅争戴，缓步香风度。北观南顾。\r\n见画烛影里，神仙无数。引人魂似醉，不如趁早，步月归去。\r\n这一双情眼，怎生禁得，许多胡觑。\n\n作者：李邴",
        "《调笑令》\n双绿。淡匀拂。两脸春融光透玉。起来却怕东风触。\n本是一团香玉。飞鸾台上看未足。贮向阿娇金屋。\n\n作者：李邴",
        "《减字木兰花 · 其二 · 风》\n东风吹暖。轻动枝头娇艳颤。成片惊飞。不是城南画角吹。\r\n香英飘处。定向寿阳妆阁去。莫损柔柯。今日清香远更多。\n\n作者：李子正",
        "《减字木兰花 · 其三 · 雨》\n潇潇细雨。雨歇芳菲犹淡伫。密洒轻笼。湿遍柔枝香更浓。\r\n琼腮微腻。疑是凝酥初点缀。冷艳相宜。不似梨花带雨时。\n\n作者：李子正",
        "《减字木兰花 · 其四 · 雪》\n六花飞素。飘入枝头无觅处。密缀轻堆。只似香苞次第开。\r\n栏边欲坠。姑射山头人半醉。墙外低垂。窥送佳人粉再吹。\n\n作者：李子正",
        "《减字木兰花 · 其五 · 月》\n寒蟾初满。正是枝头开烂熳。素质笼明。多少风姿无限情。\r\n暗香疏影。冰麝萧萧山驿静。浅蕊轻枝。酒醒更阑梦断时。\n\n作者：李子正",
        "《减字木兰花 · 其六 · 日》\n腾腾初照。半拆琼苞还似笑。莫近柔条。只恐凝酥暖欲消。\r\n三竿已上。点缀胭脂红荡漾。刚道宜寒。不似前村雪里看。\n\n作者：李子正",
        "《减字木兰花 · 其七 · 晓》\n急催银漏。渐渐纱窗明欲透。点检花枝。晓笛吹时几片飞。\r\n淡烟初破。仿佛夜来飞几朵。浅粉馀香。晨起佳人带晓妆。\n\n作者：李子正",
        "《减字木兰花 · 其八 · 晚》\n天寒欲暮。别有一般姿媚处。半载斜阳。宝鉴微开试晚妆。\r\n淡烟轻处。渐近黄昏香暗度。休怕春寒。秉烛重来子细看。\n\n作者：李子正",
        "《减字木兰花 · 其九 · 早》\n阳和初布。入萼春红才半露。暖律潜催。与占百花头上开。\r\n香英微吐。折赠一枝人已去。杨柳贪眠。不道春风已暗传。\n\n作者：李子正",
        "《减字木兰花 · 其一 · 残》\n香苞渐少。满地残英寒不扫。传语东君。分付南枝桃李春。\r\n东风吹暖。南北枝头开烂熳。一任飘吹。已占东风第一枝。\n\n作者：李子正",
        "《一斛珠 · 又赏残梅》\n梅花褪雪。赏心莫使慵欢悦。大家且恁同攀折。馀蕊残英，偏称淡笼月。\n当初相见花初发。如今花谢人离缺。一年又比一年别。惟有花枝，只似旧时节。\n\n作者：吴则礼",
        "《水龙吟 · 秋兴》\n秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。\r\n头上纶巾醉堕，要攲眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。\n\n作者：吴则礼",
        "《浪淘沙令》\n少年不管。流光如箭。因循不觉韶光换。至如今，始惜月满、花满、酒满。\r\n扁舟欲解垂杨岸。尚同欢宴。日斜歌阕将分散。倚兰桡，望水远、天远、人远。\n\n作者：宋祁",
        "《鹧鸪天》\n画毂雕鞍狭路逢。一声肠断绣帘中。身无彩凤双飞翼，心有灵犀一点通。\r\n金作屋，玉为笼。车如流水马游龙。刘郎已恨蓬山远，更隔蓬山几万重。\n\n作者：宋祁",
        "《好事近》\n睡起玉屏风，吹去乱红犹落。天气骤生轻暖，衬沉香帷箔。\n珠帘约住海棠风，愁拖两眉角。昨夜一庭明月，冷秋千红索。\n\n作者：宋祁",
        "《锦缠道》\n燕子呢喃，景色乍长春昼。睹园林万花如绣。海棠经雨胭脂透。柳展宫眉，翠拂行人首。\r\n向郊原踏青，恣歌携手。醉醺醺尚寻芳酒。问牧童遥指孤村，道杏花深处，那里人家有。\n\n作者：宋祁",
        "《调笑令 · 其一 · 笑》\n眼尾。寄深意。一点兰膏红破蕊。钿窝浅浅双痕媚。\r\n背面银床斜倚。烛花先报今宵喜。管定知人心里。\n\n作者：李吕",
        "《调笑令 · 其二 · 饮》\n归晚。思何限。玉坠金偏云鬓乱。伤春谁作嬉游伴。\r\n只有飞来花片。几回愁映眉山远。总被东风惊散。\n\n作者：李吕",
        "《朝中措》\n病香无力傍栏干。风雨送春还。一枕晓来清梦，无人说似西山。\n匆匆笑语，时时邂逅，草草杯盘。莫谓杂花时候，便忘梅蕊冲寒。\n\n作者：吕本中",
        "《采桑子》\n乱红夭绿风吹尽，小市疏楼。细雨轻鸥。总向离人恨里收。\n年年春好年年病，妾自西游。水自东流。不似残花一样愁。\n\n作者：吕本中",
        "《南歌子 · 驿路侵斜月》\n驿路侵斜月，溪桥度晓霜。短篱残菊一枝黄。正是乱山深处、过重阳。\r\n旅枕元无梦，寒更每自长。只言江左好风光。不道中原归思、转凄凉。\n\n作者：吕本中",
        "《清平乐》\n柳塘新涨。艇子操双桨。闲倚曲楼成怅望。是处春愁一样。\r\n傍人几点飞花。夕阳又送栖鸦。试问画楼西畔，暮云恐近天涯。\n\n作者：吕本中",
        "《渔歌子十首 · 颂尊宿付杲山人 · 其四 · 老南》\n万古黄龙真夭矫。斩新勘破台山媪。佛手驴蹄人不晓。\r\n无关窍。胡家一曲非凡调。\n\n作者：李彭",
        "《蓦山溪 · 自述》\n壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。\r\n客来便请，随分家常饭。若肯小留连，更薄酒、三杯两盏。吟诗度曲，风月任招呼，身外事，不关心，自有天公管。\n\n作者：宋自逊",
        "《高阳台 · 落梅》\n飘粉杯宽，盛香袖小，青青半掩苔痕。竹里遮寒，谁念灭尽芳云。么凤叫晚吹晴雪，料水空、烟冷西泠。感雕零。残缕遗钿，迤逦成尘。\n东园曾趁花前约，记按筝筹酒，戏挽飞琼。环佩无声，草暗台榭春深。欲倩怨笛传清谱，怕断霞、难返吟魂。转消凝。点点随波，望极江亭。\n\n作者：李彭老",
        "《高阳台 · 寄题荪壁山房》\n石笋埋云，风篁啸晚，翠微高处幽居。缥简云签，人间一点尘无。绿深门户啼鹃外，看堆床、宝晋图书。尽萧闲，浴砚临池，滴露研朱。\n旧时曾写桃花扇，弄霏香秀笔，春满西湖。松菊依然，柴桑自爱吾庐。冰弦玉柱风流在，更秋兰、香染衣裾。照窗明，小字珠玑，重见欧虞。\n\n作者：李彭老",
        "《桂枝香》\n松江岸侧。正乱叶坠红，残浪收碧。犹记灯寒暗聚，簖疏轻入。休嫌郭索尊前笑，且开颜、共倾芳液。翠橙丝雾，玉葱浣雪，嫩黄初擘。\r\n自那日、新诗换得。又几度相逢，落潮秋色。常是篱边早菊，慰渠岑寂。如今谩有江山兴，更谁怜、草泥踪迹。但将身世，浮沉醉乡，旧游休忆。\n\n作者：吕同老",
        "《江城子》\n从来难剪是离愁。这些愁。几时休。才趁风樯，千里到扬州。见说苍茫云海外，天杳杳，水悠悠。\n男儿三十敝貂裘。强追游。梦魂羞。可解筹边，谈笑觅封侯。休傍塞垣酾酒去，伤望眼，怕层楼。\n\n作者：李好古",
        "《风流子》\n东君虽不语，年华事、今岁恰如期。向寒雨望中，晓霜清处，领些春意，开两三枝。又不是、山桃红锦烂，溪柳绿摇丝。别是一般，孤高风韵，绛裁纤萼，冰剪芳蕤。\r\n清香还有意，轻飘度勾引，几句新诗。须是放怀追赏，莫恁轻离。更嫦娥为爱，寒光满地，故移疏影，来伴南枝。谁道寿阳妆浅，偏入时宜。\n\n作者：李坦然",
        "《忆王孙 · 夏词》\n风蒲猎猎小池塘。过雨荷花满院香。沉李浮瓜冰雪凉。\r\n竹方床。针线慵拈午梦长。\n\n作者：李重元",
        "《忆王孙 · 秋词》\n飕飕风冷荻花秋。明月斜侵独倚楼。十二珠帘不上钩。\r\n黯凝眸。一点渔灯古渡头。\n\n作者：李重元",
        "《忆王孙 · 冬词》\n彤云风扫雪初晴。天外孤鸿三两声。独拥寒衾不忍听。\r\n月笼明。窗外梅花瘦影横。\n\n作者：李重元",
        "《玲珑四犯》\n初拨琵琶，未肯信，知音真个稀少。尽日芳情，萦系玉人怀抱。须待化作杨花，特地过、旧家池沼。想绮窗、刺绣迟了，半缕茜茸微绕。\n旧时眉妩贪相恼。到春来、为谁浓扫。新归燕子都曾识，不敢教知道。长是倦出绣幕，向梦里、重谋一笑。怎得同携手，花阶月地，把愁勾了。\n\n作者：李从周",
        "《一丛花》\n梨花随月过中庭。月色冷如银。金闺平帖阳台路，恨酥雨、不扫行云。妆褪臂闲，髻慵簪卸，盟海浪花沈。\r\n洞箫清吹最关情。腔拍懒温寻。知音一去教谁听，再拈起、指法都生。天阔雁稀，帘空莺悄，相傍又春深。\n\n作者：李从周",
        "《风流子》\n双燕立虹梁。东风外、烟雨湿流光。望芳草云连，怕经南浦，葡萄波涨，怎博西凉。空记省，浅妆眉晕敛，罥袖唾痕香。春满绮罗，小莺捎蝶，夜留弦索，么凤求凰。\n江湖飘零久，频回首、无奈触绪难忘。谁信温柔牢落，翻坠愁乡。仗玉笺铜爵，花间陶写，宝钗金镜，月底平章。十二主家楼苑，应念萧郎。\n\n作者：李从周",
        "《乌夜啼》\n径藓痕沿碧甃，檐花影压红阑。今年春事浑无几，游冶懒情悭。\n旧梦莺莺沁水，新愁燕燕长干。重门十二帘休卷，三月尚春寒。\n\n作者：李从周",
        "《摸鱼儿 · 其二壬子初度》\n对垂弧、引觞一笑，凄凉薄分天气。丁年驰骛弓刀后，报国孤忠自许。堪叹处。今老矣，强颜犹踵邯郸步。安能远举。谩目送征鸿，梦劳胡蝶，无计便归去。\n清闲禄，旧说天公靳予。何时松菊村墅。生非燕颔鸢肩相，岂是觚棱鹓鹭。收拾取。休直似、文渊定远空怀土。阿戎可语。待乞得身还，屏伊世累，甘受作诗苦。\n\n作者：李曾伯",
        "《哨遍 · 和陈次贾为寿韵》\n大块赋形，皇览揆予，俾尔昌而寿。嗟壮游。岁月老征裘。向秋来、顿如蒲柳。桂开又。鲈莼蟹橙正美，故人应忆传杯手。想薜荔岩峦，梧桐庭院，当时风景依旧。对斜阳、极目倚危楼。问一舸、何时过吴头。乘下泽车，戴华阳巾，锦衣游昼。犹。客有名流。\r\n交情金石襟期厚。双湖烟艇里，剑锋紫气冲斗。剩妙墨淋漓，清歌发越，未应独步诗千首。待挂了衣冠，来寻杖屦，陪君此乐须有。到如今、不愿酒泉侯。愿生入、玉门早归休。任远人、从问安否。梁园宾客虽富。谁出相如右。相逢身健，时平无事，是处溪山明秀。与君举斝若为酬。有年年、人月长久。\n\n作者：李曾伯",
        "《八声甘州 · 其三 · 和刘仓贺蜀捷》\n自六朝、用武诧荆州，襟喉重疆陲。更西风似箭，峡江如线，事势夔夔。须仗中流砥柱，天付治平谁。甚矣吾衰矣，将老东篱。\r\n休说纷纷往梦，任阴平邓艾，骆谷姜维。向棋边聊且，官事了痴儿。雨未阴、毋忘户牖，挂长绳、系不住铜仪。空遐想，桃源春媚，安得追随。\n\n作者：李曾伯",
        "《八声甘州 · 其四 · 癸丑生朝》\n对西风、先自念莼鲈，又还月生西。叹平生霜露，而今都在，两鬓丝丝。当年门垂蓬矢，壮岁竟奚为。磊落中心事，只有天知。\r\n多谢君恩深厚，费丁宁温诏，犹置驱驰。看弓刀何事，终是愧毛锥。愿今年、四郊无警，向酒边、多作数篇诗。山林下，相将见一，舍我其谁。\n\n作者：李曾伯",
        "《贺新凉 · 其一 · 巧夕雨，不饮，啜茶而散》\n可恨经年别。正安排、剖瓜植竹，拟酬佳节。应为犁锄机杼懒，天遣阿香磨折。翻一饷、廉纤凄切。寂寞金针红线女，枉玉箫、吹断秦楼月。清漏静，楚天阔。\r\n东皋且愿三农悦。任从渠、鹊桥蛛网，一番虚设。挽取天河聊为我，尽洗西风残热。休懊恼、云生巫峡。底用乞灵求太巧，看世人、弄巧多成拙。姑止酒，命茶啜。\n\n作者：李曾伯",
        "《贺新凉 · 其二 · 甲寅春闻襄寇退》\n晓听平安报。信荆州、古今形胜，金汤天造。落日岘山陈迹在，依旧大堤芳草。叹紫塞、黄尘未扫。水合水生来又去，赖胡雏、犹畏熊当道。薇柳戍，甚时了。\r\n乞身屡上笺天表。感恩深、丁宁帝语，许同方召。自愧黔驴无伎俩，桑土绸缪盍早。空手袖、剑锋懊恼。要鲙鲸鲵封京观，愿汉廷用壮臣年老。毋更取，仲华笑。\n\n作者：李曾伯",
        "《贺新凉 · 其三 · 自和酬书院诸丈》\n梦觉闻鸡报。问岘边、晋家城郭，旧邦新造。谁遣平明旌旆入，人说当年草草。犹幸把、腥埃俱扫。对越老苍方寸在，任酋渠、远度龙堆道。还又过，一春了。\r\n少年意气轻三表。到如今、名惭小范，功卑前召。赖有把茅归去是，乘此抽身须早。何苦受、天来烦恼。报国丹忠虽未泯，奈长卿已病文渊老。聊把酒，仰天笑。\n\n作者：李曾伯",
        "《醉蓬莱 · 其一癸丑寿吕马帅》\n问金城方略，数十年来，谁堪称许。万福威名，草木识淮浦。西顾天长，中流地重，著此巨鳌柱。见说棋边，风声鹤唳，胆落胡虏。\n老子家声，六韬亲授，渭水归来，非熊非虎。江汉滔滔，建大将旗鼓。弧矢开祥，节旄迎渥，勋业纪盟府。好对芳天，莺花未老，金樽频举。\n\n作者：李曾伯",
        "《兰陵王》\n甚天色。苦问桃红李白。伊祈氏，沙际才归，依约春回晓烟湿。老寒犹煞忒。景物。中年惯识。天应遣，雨洗风梳，柳睡花眠尚无力。名园谩他适。任黄四栽培，殷七奇特。\r\n一年好处须寒食。待花畔携酒，酒边索句，春馀太半未须急。记旧隐幽寂。我亦。几时得。归检点苔封，评品梅格。教看林下休官一。与莺花分界，渔樵争席。抚松长啸，芳菲事，尽渠惜。\n\n作者：李曾伯",
        "《兰陵王 · 甲寅初度和次贾韵》\n问梁益。天设金城铁壁。西风外，依约雁来，还报关山旧秋色。三秦听汉檄。远恨绵绵脉脉。频年事，虚掷桑阴，袆允诸人竟何策。彤弓误殊锡。怅活国难医，救世须佛。平生本藉毛锥力。\r\n对弧矢初度，满头白发，何堪兵卫叠画戟。咄青史陈迹。酒石。羡王绩。任击缶呼天，此乐何极。奚须太息惊前席。望天阍休待，梦如陶翼。柳边春后，放定远，出西域。\n\n作者：李曾伯",
        "《一剪梅 · 乙卯中秋》\n人生能有几中秋。人自多愁，月又何愁。老娥今夜为谁羞，云意悠悠，雨意悠悠。\n自怜综迹等萍浮。去岁荆州，今岁渝州。可人谁与共斯楼，归去休休，睡去休休。\n\n作者：李曾伯",
        "《木兰花慢 · 送朱子木叔归池阳》\n渐吾乡秋近，正莼美、更鲈肥。顾安得相从，征帆衔尾，飞盖追随。南中眼前事势，正相持、边腹一枰棋。将谓灯明月暗，笑谈共和韩诗。谁知。\n催上王畿。无计可，挽留之。想翠微深处，倚楼日望，天际人归。中流江涛衮衮，藉烝徒、共楫属之谁。回首西风过雁，料君为我兴思。\n\n作者：李曾伯",
        "《小重山 · 春愁》\n谢了荼蘼春事休。无多花片子，缀枝头。庭槐影碎被风揉。莺虽老，声尚带娇羞。\r\n独自倚妆楼。一川烟草浪，衬云浮。不如归去下帘钩。心儿小，难著许多愁。\n\n作者：吴淑姬",
        "《惜分飞 · 送别》\n岸柳依依拖金缕。是我朝来别处。惟有多情絮。故来衣上留人住。\r\n两眼啼红空弹与。未见桃花又去。一片征帆举。断肠遥指苕溪路。\n\n作者：吴淑姬",
        "《祝英台近 · 春恨》\n粉痕销，芳信断，好梦又无据。病酒无聊，敧枕听春雨。断肠曲曲屏山，温温沈水，都是旧、看承人处。\n久离阻。应念一点芳心，闲愁知几许。偷照菱花，清瘦自羞觑。可堪梅子酸时，杨花飞絮，乱莺闹、催将春去。\n\n作者：吴淑姬",
        "《霜天晓角》\n塞门桂月。蔡琰琴心切。弹到笳声悲处，千万恨、不能雪。\r\n愁绝。泪还北。更与胡儿别。一片关山怀抱，如何对、别人说。\n\n作者：吴淑真",
        "《贺新凉 · 寿制帅董侍郎》\n濯锦江头路。望祥云、密拥旌幢，初开天府。冰露壶中秋玉莹，不着人间烦暑。现物表、神仙风度。回首太清宫阙杳，是鸣珂簪笔遨游处。舟万斛，却西诉。\r\n筹边堂上兵无数。笑当年、蜀山谅将，夜分旗鼓。听取今朝宣阃令，洗尽蛮烟塞雾。便催唤、衮衣归去。运应河清逢岳诞，办中兴事业须申甫。看岁岁，寿觞举。\n\n作者：李廷忠",
        "《洞仙歌》\n廉纤细雨，殢东风如困。萦断千丝为谁恨。向楚宫一梦，千古悲凉，无处问。愁到而今未尽。\n分明都是泪，泣柳沾花，常与骚人伴孤闷。记当年，得意处，酒力方融，怯轻寒、玉炉香润。又岂识、情怀苦难禁，对点滴檐声，夜寒灯晕。\n\n作者：李元膺",
        "《一落索》\n天上粉云如扫。放小楼清晓。古今何处想风流，最潇洒，龙山帽。\n人似年华易老。且芳樽频倒。西风于我更多情，露金靥，篱边笑。\n\n作者：李元膺",
        "《人月圆》\n寻常一样窗前月，人只看中秋。年年今夜，争寻诗酒，共上高楼。\n一奁明镜，能圆几度，白了人头。良辰美景，赏心乐事，输少年游。\n\n作者：汪梦斗",
        "《金缕曲 · 月夕赋道词，书毕，怆然有感，再赋此》\n满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无馀蕴。却不是，诉贫病。\r\n宫庭花草坦幽径。想夜深，女墙还有，过来蟾影。千古词人伤情处，旧说石城形胜。又今说、断桥风韵。客里蝉娟都相似，只后朝、不见潮来信。且喜得，四边静。\n\n作者：汪梦斗",
        "《醉落魄》\n野庵鼓吹。翻腾似与寻常异。笙箫筝笛皆非是。今日头场，看取些儿戏。\r\n心中无事无萦系。村歌数首新来制。参禅渐渐知滋味。细语粗言，俱是第一义。\n\n作者：沈瀛",
        "《醉落魄》\n时光盛逼。杯盘渐渐来收拾。主人便欲留连客。末后殷勤，一著怎生得。\r\n来时便有归时刻。归时便是来时迹。世间万事曾经历。只看如今，无不散筵席。\n\n作者：沈瀛",
        "《行香子》\n野叟归欤。朋友来无。数无多、几个相于。问谁姓字，在底中居。云陶靖节，白居士，邵尧夫。\n时时对语，一笑轩渠。他行藏、是我规模。朝朝暮暮，相唤相呼。愿今生世，长相守，作门徒。\n\n作者：沈瀛",
        "《行香子》\n野叟长年。一室萧然。都齐收、万轴牙签。只留三件，三教都全。时看周易，读庄子，诵楞严。\n阙亸会得，万语千言。得鱼儿、了后忘筌。行行坐坐，相与周旋。待将此意，寻老孔，问金仙。\n\n作者：沈瀛",
        "《画堂春 · 风中荷花》\n荷花含笑调薰风。两情着意尤浓。水精栏槛四玲珑。照见妆容。\n醉里偷开盏面，晓来暗坼香风。不知何事苦匆匆。飘落残红。\n\n作者：沈瀛",
        "《望海潮 · 上太原知府王君贶尚书》\n山光凝翠，川容如画，名都自古并州。箫鼓沸天，弓刀似水，连营十万貔貅。金骑走长楸。少年人一一，锦带吴钩。路入榆关，雁飞汾水正宜秋。\n追思昔日风流。有儒将醉吟，才子狂游。松偃旧亭，城高故国，空馀舞榭歌楼。方面倚贤侯。便恐为霖雨，归去难留。好向西溪，恣携弦管宴兰舟。\n\n作者：沈唐",
        "《鹤冲天》\n清明天气。永日愁如醉。台榭绿阴浓，薰风细。燕子巢方就，盆池小，新荷蔽。恰是逍遥际。单夹衣裳，半栊软玉肌体。\n石榴美艳，一撮红绡比。窗外数修篁，寒相倚。有个关心处，难相见、空凝睇。行坐深闺里。懒更妆梳，自知新来憔悴。\n\n作者：杜安世",
        "《菊花新》\n怎奈花残又莺老。槛里青梅数枝小。新荷长池沼。\n当晴昼、燕子声闹。亭栏花绽颜色好。风雨催催、等闲开了。\n酒醒暗思量，无个事、甚刚烦恼。\n\n作者：杜安世",
        "《菊花新》\n坐卧双眉镇长敛。绣户初开花满院。罗帏翠屏空，风微动、玉炉烟飐。\n儿夫心肠多薄幸，百计思、难为拘捡。几回向伊言，交今后、更休抛闪。\n\n作者：杜安世",
        "《醉落魄》\n小舟帘隙。佳人半露梅妆额。绿云低映花如刻。恰似秋宵，一半银蟾白。\r\n结儿梢朵香红扐。钿蝉隐隐摇金碧。春山秋水浑无迹。不露墙头，些子真消息。\n\n作者：汪藻",
        "《开元乐》\n鹳鹊楼头日暖，蓬莱殿里花香。草绿烟迷步辇，天高日近龙床。\n\n作者：沈括",
        "《开元乐》\n楼上正临宫外，人间不见仙家。寒食轻烟薄雾，满城明月梨花。\n\n作者：沈括",
        "《开元乐》\n按舞骊山影里，回銮渭水光中。玉笛一天明月，翠华满陌东风。\n\n作者：沈括",
        "《开元乐》\n殿后春旗簇仗，楼前御队穿花。一片红云闹处，外人遥认官家。\n\n作者：沈括",
        "《蓦山溪 · 金风玉露》\n金风玉露，洗出乾坤体。乘兴到前村，见一片、清溪无底。竹篱茅舍，鸡犬两三家，寻渔父，问湘灵，拄杖斜阳里。\r\n青春误我，白发今如此。幸自识方壶，有个人、神通游戏。涧边野鹤，岩上忽孤云，倾浊酒，对黄花，又似东篱子。\n\n作者：汪莘",
        "《汉宫春》\n春色平分，甚偏他杨柳，分外风流。夭桃自适其适，一笑还休。可怜仙李，对东风、却少温柔。争奈得、海棠妆点，向人浑不知羞。\n谁觉韶华如梦，到酴醾开后，莺语供愁。天教姚黄晚出，贵与王侔。花中隐者，有春兰、秋菊俱优。须是到、溪山清冻，江梅香喷枝头。\n\n作者：汪莘",
        "《杏花天 · 有感》\n美人家在江南住。每惆恨、江南日暮。白蘋洲畔花无数。还忆潇湘风度。\r\n幸自是、断肠无处。怎强作、莺声燕语。东风占断秦筝柱。也逐落花归去。\n\n作者：汪莘",
        "《乳燕飞》\n清明日，携幼为南山之游，适为游人所先。回访落石岩，恰坐定，有石楠红叶，飘下樽俎间，小饮而归，久立碧桃花下，即事赋之。\r\n策杖南山去。到南溪、谁家宅院，欺人先渡。羽扇徐麾僮仆退，翠柳白沙西路。帝赐我、阆风玄圃。一片飞来红叶阔，细看来、上有双鸾句。应念我，尘中住。\r\n眼前儿女闲相语。怪人间、禁烟时节，安排樽俎。为道从来寒食好，且莫思量今古。共绿水、春风鸥鹭。望我壶天天未晚，记碧桃、花发闲庭户。归到也，对花舞。\n\n作者：汪莘",
        "《八声甘州》\n惜馀春、蛱蝶引春来，杜鹃趣春归。算何如桃李，浑无言说，开落忘机。多谢黄鹂旧友，相逐落花飞。芳草连天远，愁杀斜晖。\n谁向西湖南畔，问亭台在否，花木应非。看孤山山下，惟说隐君庐。想钱塘、春游依旧，到梨花、寒食隘舟车。寻常事，不须惆怅，暮雨沾衣。\n\n作者：汪莘",
        "《惜分飞 · 桂花》\n喜入眉心黄点莹。珠佩玲珑透影。风露萧萧冷。梦回月窟香成阵。\n秋后情怀君莫问。拼了因他瘦损。不似寻常韵。细看没处安排闷。\n\n作者：沈端节",
        "《望海潮》\n山连嵩岱，疆分齐鲁，济南自古多奇月。魄堕英星，芒剪瑞□，来参汉主龙飞。仙露浥繁枝。振家声赫奕，金印传龟。一种春风，后园桃李自成蹊。\n淮堧暂弭旌旗。庆歌浮绿野，人静圜扉。梅破粉痕，柳回星眼，相将紫诏催归。玉勒晓骢嘶。望天墀咫尺，香惹朝衣。最好朱颜绿发，劝宴凤凰池。\n\n作者：沈伯文",
        "《倾杯》\n梅英弄粉。尚浅寒、腊雪消未尽。布彩箔、层楼高下，灯火万点，金莲相照映。香径纵横，听画鼓、声声随步紧。渐霄汉无云，月华如水，夜久露清风迅。\r\n轻车趁马，微尘杂雾，带晓色、绮罗生润。花阴下、瞥见仍回，但时闻、笑音中香阵阵。奈酒阑人困。残漏里、年年馀恨。归来沉醉何处，一片笙歌又近。\n\n作者：沈蔚",
        "《醉花阴 · 和江宣德醉红妆词》\n微含清露真珠滴。怯晓寒脉脉。秉烛倚雕栏，今日尊前，尽是多情客。\n从来应与春相得。有动人标格。半笑倚春风，醉脸生红，不是胭脂色。\n\n作者：沈蔚",
        "《百字令 · 韩知事美任》\n三年幕画，是小试相业，桐阴相谱。协赞拥容心似佛，春在螺山螺浦。白玉无瑕，黄扉倚重，一府中流柱。萧然锦满，扁舟明日归去。\r\n此去南北才名，看青云稳驾，玉阶徐步。共说荆州老长史，宰相须还他做。沙路星明，甘棠人远，无计攀辕住。薰香三祝，苍生正望霖雨。\n\n作者：邵桂子",
        "《绛都春 · 元宵》\n升平似旧。正锦里元夕，轻寒时候。十里轮蹄，万户帘帷香风透。火城灯市争辉照。谁撒□、满空星斗。玉箫声里，金莲影下，月明如昼。\n知否。良辰美景，□丰岁乐国，从来希有。坐上两贤，白玉为山联翩秀。笙歌一片围红袖。切莫遣、铜壶催漏。杯行且与邦人，共开笑口。\n\n作者：京镗",
        "《洞仙歌 · 重九药市》\n三年锦里，见重阳药市。车马喧阗管弦沸。笑篱边孤寂，台上疏狂，争得似，此日西南都会。\n痴儿官事了，乐与民同，况值高秋好天气。□不羞华发，不照衰颜，聊满插、黄花一醉。道物外、高人有时来，问混杂龙蛇，个中谁是。\n\n作者：京镗",
        "《汉宫春 · 其二 · 元宵十四夜作，是日立春》\n暖律初回。又烧灯市井，卖酒楼台。谁将星移万点，月满千街。轻车细马，隘通衢、蹴起香埃。今岁好，土牛作伴，挽留春色同来。\r\n不是天公省事，要一时壮观，特地安排。何妨彩楼鼓吹，绮席尊罍。良宵胜景，语邦人、莫惜徘徊。休笑我，痴顽不去，年年烂醉金钗。\n\n作者：京镗",
        "《生查子 · 重叶梅》\n百花头上开，冰雪寒中见。霜月定相知，先识春风面。\r\n主人情意深，不管江妃怨。折我最繁枝，还许冰壶荐。\n\n作者：辛弃疾",
        "《摸鱼儿 · 观潮上叶丞相》\n望飞来、半空鸥鹭。须臾动地鼙鼓。截江组练驱山去，鏖战未收貔虎。朝又暮。悄惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。\r\n凭谁问，万里长鲸吞吐。人间儿戏千弩。滔天力倦知何事，白马素车东去。堪恨处。人道是、属镂怨愤终千古。功名自误。谩教得陶朱，五湖西子，一舸弄烟雨。\n\n作者：辛弃疾",
        "《沁园春 · 带湖新居将成》\n三径初成，鹤怨猿惊，稼轩未来。甚云山自许，平生意气，衣冠人笑，抵死尘埃。意倦须还，身闲贵早，岂为莼羹鲈脍哉！秋江上，看惊弦雁避，骇浪船回。\r\n东冈更葺茅斋。好都把轩窗临水开。要小舟行钓，先应种柳，疏篱护竹，莫碍观梅。秋菊堪餐，春兰可佩，留待先生手自栽。沉吟久，怕君恩未许，此意徘徊。\n\n作者：辛弃疾",
        "《沁园春 · 送赵景明知县东归，再用前韵》\n伫立潇湘，黄鹄高飞，望君未来。被东风吹堕，西江对语，急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。\r\n锦帆画舫行斋。怅雪浪黏天江影开。记我行南浦，送君折柳，君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。\n\n作者：辛弃疾",
        "《水龙吟 · 甲辰岁寿韩南涧尚书》\n渡江天马南来，几人真是经纶手？长安父老，新亭风景，可怜依旧！夷甫诸人，神州沉陆，几曾回首！算平戎万里，功名本是，真儒事、公知否？\r\n况有文章山斗，对桐阴、满庭清昼。当年堕地，而今试看，风云犇走。绿野风烟，平泉草木，东山歌酒。待他年整顿乾坤事了，为先生寿。\n\n作者：辛弃疾",
        "《满江红 · 送李正之提刑入蜀》\n蜀道登天，一杯送、绣衣行客。还自叹、中年多病，不堪离别。东北看惊诸葛《表》，西南更草相如《檄》。把功名、收拾付君侯，如椽笔。\r\n儿女泪，君休滴。荆楚路，吾能说。要新诗准备，庐山山色。赤壁矶头千古浪，铜鞮陌上三更月。正梅花、万里雪深时，须相忆。\n\n作者：辛弃疾",
        "《满江红 · 中秋寄远》\n快上西楼，怕天放、浮云遮月。但唤取、玉纤横管，一声吹裂。谁做冰壶凉世界，最怜玉斧修时节。问嫦娥、孤令有愁无，应华发。\r\n云液满，琼杯滑。长袖舞，清歌咽。叹十常八九，欲磨还缺。但愿长圆如此夜，人情未必看承别。把从前、离恨总成欢，归时说。\n\n作者：辛弃疾",
        "《满江红 · 建康史帅致道席上赋》\n鹏翼垂空，笑人世、苍然无物。还又向、九重深处，玉阶山立。袖里珍奇光五色，他年要补天西北。且归来、谈笑护长江，波澄碧。\r\n佳丽地，文章伯。金缕唱，红牙拍。看尊前飞下，日边消息。料想宝香黄阁梦，依然画舫青溪笛。待如今、端的约钟山，长相识。\n\n作者：辛弃疾",
        "《满江红 · 赣州席上呈太守陈季陵侍郎》\n落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。\r\n此个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。\n\n作者：辛弃疾",
        "《水调歌头 · 盟鸥》\n带湖吾甚爱，千丈翠奁开。先生杖屦无事，一日走千回。凡我同盟鸥鹭，今日既盟之后，来往莫相猜。白鹤在何处？尝试与偕来。\r\n破青萍，排翠藻，立苍苔。窥鱼笑汝痴计，不解举吾杯。废沼荒丘畴昔，明月清风此夜，人世几欢哀？东岸绿阴少，杨柳更须栽。\n\n作者：辛弃疾",
        "《水调歌头 · 汤朝美司谏见和，用韵为谢》\n白日射金阙，虎豹九关开。见君谏疏频上，高论挽天回。千古忠肝义胆，万里蛮烟瘴雨，往事莫惊猜。政恐不免耳，消息日边来。\r\n笑吾庐，门掩草，径封苔。未应两手无用，要把蟹螯杯。说剑论诗馀事，醉舞狂歌欲倒，老子颇堪哀。白发宁有种，一一醒时栽。\n\n作者：辛弃疾",
        "《六幺令 · 用陆氏事，送玉山令陆德隆侍亲东归吴中》\n酒群花队，攀得短辕折。谁怜故山归梦，千里莼羹滑。便整松江一棹，点检能言鸭。故人欢接。醉怀霜橘，堕地金圆醒时觉。\r\n长喜刘郎马上，肯听诗书说。谁对叔子风流，直把曹刘压。更看君侯事业，不负平生学。离觞愁怯。送君归后，细写《茶经》煮香雪。\n\n作者：辛弃疾",
        "《鹧鸪天 · 东阳道中》\n扑面征尘去路遥，香篝渐觉水沉销。山无重数周遭碧，花不知名分外娇。\r\n人历历，马萧萧，旌旗又过小红桥。愁边剩有相思句，摇断吟鞭碧玉梢。\n\n作者：辛弃疾",
        "《鹧鸪天 · 代人赋》\n陌上柔桑破嫩芽，东邻蚕种已生些。平冈细草鸣黄犊，斜日寒林点暮鸦。\r\n山远近，路横斜，青旗沽酒有人家。城中桃李愁风雨，春在溪头荠菜花。\n\n作者：辛弃疾",
        "《蝶恋花 · 和杨济翁韵，首句用丘宗卿书中语》\n点检笙歌多酿酒。蝴蝶西园，暖日明花柳。醉倒东风眠永昼，觉来小院重携手。\r\n可惜春残风雨又。收拾情怀，闲把诗僝僽。杨柳见人离别后，腰肢近日和他瘦。\n\n作者：辛弃疾",
        "《蝶恋花 · 月下醉书雨岩石浪》\n九畹芳菲兰佩好。空谷无人，自怨蛾眉巧。宝瑟泠泠千古调，朱丝弦断知音少。\r\n冉冉年华吾自老。水满汀洲，何处寻芳草。唤起湘累歌未了，石龙舞罢松风晓。\n\n作者：辛弃疾",
        "《临江仙 · 探梅》\n老去惜花心已懒，爱梅犹绕江村。一枝先破玉溪春。更无花态度，全是雪精神。\r\n剩向青山餐秀色，为渠著句清新。竹根流水带溪云。醉中浑不记，归路月黄昏。\n\n作者：辛弃疾",
        "《菩萨蛮 · 江摇病眼昏如雾》\n江摇病眼昏如雾，送愁直到津头路。归念乐天诗：“人生足别离。”\r\n云屏深夜语，梦到君知否？玉箸莫偷垂，断肠天不知。\n\n作者：辛弃疾",
        "《菩萨蛮 · 功名饱听儿童说》\n功名饱听儿童说，看公两眼明如月。万里勒燕然，老人书一编。\r\n玉阶方寸地，好趁风云会。他日赤松游，依然万户侯。\n\n作者：辛弃疾",
        "《木兰花慢 · 席上送张仲固帅兴元》\n汉中开汉业，问此地、是耶非？想剑指三秦，君王得意，一战东归。追亡事、今不见，但山川满目泪沾衣。落日胡尘未断，西风塞马空肥。\r\n一编书是帝王师，小试去征西。更草草离筵，匆匆去路，愁满旌旗。君思我、回首处，正江涵秋影雁初飞。安得车轮四角，不堪带减腰围。\n\n作者：辛弃疾",
        "《朝中措 · 绿萍池沼絮飞忙》\n绿萍池沼絮飞忙，花入蜜脾香。长怪春归何处，谁知个里迷藏。\r\n残云剩雨，些儿意思，直恁思量。不是流莺惊觉，梦中啼损红妆。\n\n作者：辛弃疾",
        "《朝中措 · 夜深残月过山房》\n夜深残月过山房，睡觉北窗凉。起绕中庭独步，一天星斗文章。\r\n朝来客话：“山林钟鼎，那处难忘。”“君向沙头细问，白鸥知我行藏。”\n\n作者：辛弃疾",
        "《太常引 · 寿韩南涧尚书》\n君王着意履声间，便合押、紫宸班。今代又尊韩，道吏部、文章泰山。\r\n一杯千岁，问公何事，早伴赤松闲。功业后来看，似江左、风流谢安。\n\n作者：辛弃疾",
        "《丑奴儿 · 书博山道中壁》\n烟芜露麦荒池柳，洗雨烘晴。洗雨烘晴，一样春风几样青。\r\n提壶脱袴催归去，万恨千情。万恨千情，各自无聊各自鸣。\n\n作者：辛弃疾",
        "《杏花天 · 病来自是于春懒》\n病来自是于春懒。但别院、笙歌一片。蛛丝网遍玻璃盏，更问舞裙歌扇！\r\n有多少、莺愁蝶怨，甚梦里、春归不管。杨花也笑人情浅，故故沾衣扑面。\n\n作者：辛弃疾",
        "《千秋岁 · 金陵寿史帅致道，时有版筑役》\n塞垣秋草。又报平安好。尊俎上，英雄表。金汤生气象，珠玉霏谈笑。春近也，梅花得似人难老。\r\n莫惜金尊倒。凤诏看看到。留不住，江东小。从容帷幄去，整顿乾坤了。千百岁，从今尽是中书考。\n\n作者：辛弃疾",
        "《感皇恩 · 滁州寿范倅》\n春事到清明，十分花柳。唤得笙歌劝君酒。酒如春好，春色年年如旧。青春元不老，君知否。\r\n席上看君，竹清松瘦。待与青春斗长久。三山归路，明日天香襟袖。更持银盏起，为君寿。\n\n作者：辛弃疾",
        "《霜天晓角 · 旅兴》\n吴头楚尾，一棹人千里。休说旧愁新恨，长亭树、今如此！\r\n宦游吾倦矣，玉人留我醉。明日落花寒食，得且住、为佳耳。\n\n作者：辛弃疾",
        "《清平乐 · 清词索笑》\n清词索笑，莫厌银杯小。应是天孙新与巧。剪恨裁愁句好。\r\n有人梦断关河，小窗日饮亡何。想见重帘不卷，泪痕滴尽湘娥。\n\n作者：辛弃疾",
        "《清平乐 · 检校山园，书所见》\n连云松竹，万事从今足。拄杖东家分社肉，白酒床头初熟。\r\n西风梨枣山园，儿童偷把长竿。莫遣旁人惊去，老夫静处闲看。\n\n作者：辛弃疾",
        "《声声慢 · 滁州旅次登奠枕楼作，和李清宇韵》\n征埃成阵，行客相逢，都道幻出层楼。指点檐牙高处，浪涌云浮。今年太平万里，罢长淮、千骑临秋。凭栏望，有东南佳气，西北神州。\r\n千古怀嵩人去，还笑我身在，楚尾吴头。看取弓刀，陌上车马如流。从今赏心乐事，剩安排、酒令诗筹。华胥梦，愿年年、人似旧游。\n\n作者：辛弃疾",
        "《满江红 · 暮春》\n可恨东君，把春去春来无迹。便过眼、等闲输了，三分之一。昼永暖翻红杏雨，风晴扶起垂杨力。更天涯、芳草最关情，烘残日。\r\n湘浦岸，南塘驿。恨不尽，愁如织。算年年辜负，对他寒食。便恁归来能几许，风流早已非畴昔。凭画栏、一线数飞鸿，沈空碧。\n\n作者：辛弃疾",
        "《满江红 · 敲碎离愁》\n敲碎离愁，纱窗外，风摇翠竹，人去后，吹箫声断，倚楼人独，满眼不堪三月暮，举头已觉千山绿，但试把一纸寄来书，从头读。\r\n相思字，空盈幅；相思意，何时足。滴罗襟点点，泪珠盈掬，芳草不迷行客路，垂杨只碍离人目，最苦是，立尽月黄昏，栏干曲。\n\n作者：辛弃疾",
        "《满江红 · 倦客新丰》\n倦客新丰，貂裘敝、征尘满目。弹短铗、青蛇三尺，浩歌谁续。不念英雄江左老，用之可以尊中国。叹诗书、万卷致君人，翻沈陆。\r\n休感慨，浇醽醁。人易老，欢难足。有玉人怜我，为簪黄菊。且置请缨封万户，竟须卖剑酧黄犊。甚当年、寂寞贾长沙，伤时哭。\n\n作者：辛弃疾",
        "《贺新郎》\n濮上看垂钓。更风流、羊裘泽畔，精神孤矫。楚汉黄金公卿印，比著渔竿谁小？但过眼、才堪一笑。惠子焉知濠梁乐，望桐江、千丈高台好。烟雨外，几鱼鸟。\r\n古来如许高人少。细平章、两翁似与，巣由同调。已被尧知方洗耳，毕竟尘污人了。要名字、人间如扫。我爱蜀庄沈冥者，解门前、不使徵车到。君为我，画三老。\n\n作者：辛弃疾",
        "《贺新郎 · 和前韵》\n觅句如东野。想钱塘、风流处士，水仙祠下。更忆小孤烟浪里，望断彭郎欲嫁。是一色、空蒙难画。谁解胸中吞云梦，试呼来、草赋看司马。须更把，《上林》写。\r\n鸡豚旧日渔樵社。问先生、带湖春涨，几时归也。为爱琉璃三万顷，正卧水亭烟榭。对玉塔、微澜深夜。雁鹜如云休报事，被诗逢敌手皆勍者。春草梦，也宜夏。\n\n作者：辛弃疾",
        "《贺新郎 · 用前韵送杜叔高》\n细把君诗说：恍馀音、钧天浩荡，洞庭胶葛。千丈阴崖尘不到，惟有层冰积雪。乍一见、寒生毛发。自昔佳人多薄命，对古来、一片伤心月。金屋冷，夜调瑟。\r\n去天尺五君家别。看乘空、鱼龙惨淡，风云开合。起望衣冠神州路，白日消残战骨。叹夷甫、诸人清绝！夜半狂歌悲风起，听铮铮、阵马檐间铁。南共北，正分裂！\n\n作者：辛弃疾",
        "《水调歌头 · 落日古城角》\n落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。\r\n功名事，身未老，几时休。诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋《登楼》。\n\n作者：辛弃疾",
        "《水龙吟》\n断崖千丈孤松，挂冠更在松高处。平生袖手，故应休矣，功名良苦。笑指儿曹：“人间醉梦，莫嗔惊汝。”问黄金馀几，旁人欲说，田园计、君推去。\r\n叹息芗林旧隐，对先生、竹窗松户。一花一草，一觞一咏，风流杖屦。野马尘埃，扶摇下视，苍然如许。恨当年、《九老》图中，忘却画、盘园路。\n\n作者：辛弃疾",
        "《水龙吟 · 寄题京口范南伯家文官花。花先白、次绿、次绯、次紫、《唐会要》载学士院有之》\n倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。\r\n拟倩流莺说与：记荣华、易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。\n\n作者：辛弃疾",
        "《最高楼》\n相思苦，君与我同心。鱼没雁沉沉。是梦他松后追轩冕，是化为鹤后去山林。对西风，直怅望，到如今。\r\n待不饮、奈何君有恨。待痛饮、奈何吾有病。君起舞，试重斟。苍梧云外湘妃泪，鼻亭山下鹧鸪吟。早归来，流水外，有知音。\n\n作者：辛弃疾",
        "《最高楼 · 吾拟乞归，犬子以田产未置止我，赋此骂之》\n吾衰矣，须富贵何时。富贵是危机。暂忘设醴抽身去，未曾得米弃官归。穆先生，陶县令，是吾师。\r\n待葺个、园儿名「佚老」，更作个、亭儿名「亦好」。闲饮酒，醉吟诗。千年田换八百主，一人口插几张匙？便休休，更说甚，是和非。\n\n作者：辛弃疾",
        "《最高楼 · 庆洪景庐七十》\n金闺老，眉寿正如川。七十且华筵。乐天诗句香山里，杜陵酒债曲江边。问何如，歌窈窕，舞婵娟。\r\n更十岁、太公方出将。又十岁、武公方入相。留盛事，看明年。直须腰下添金印，莫教头上欠貂蝉。向人间，长富贵，地行仙。\n\n作者：辛弃疾",
        "《沁园春 · 再到期思卜筑》\n一水西来，千丈晴虹，十里翠屏。喜草堂经岁，重来杜老；斜川好景，不负渊明。老鹤高飞，一枝投宿，长笑蜗牛戴屋行。平章了，待十分佳处，著个茅亭。\r\n青山意气峥嵘，似为我归来妩媚生。解频教花鸟，前歌后舞；更催云水，暮送朝迎。酒圣诗豪，可能无势，我乃而今驾驭卿。清溪上，被山灵却笑，白发归耕。\n\n作者：辛弃疾",
        "《水龙吟 · 过南剑双溪楼》\n举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。\r\n峡束苍江对起，过危楼、欲飞还敛。元龙老矣，不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？\n\n作者：辛弃疾",
        "《鹧鸪天 · 送元济之归豫章》\n欹枕婆娑两鬓霜。起听檐溜碎喧江。那边玉箸销啼粉，这里车轮转别肠。\r\n诗酒社，水云乡。可堪醉墨几淋浪。画图恰似归家梦，千里河山寸许长。\n\n作者：辛弃疾",
        "《鹊桥仙 · 己酉山行书所见》\n松冈避暑，茆檐避雨。闲去闲来几度。醉扶怪石看飞泉，又却是、前回醒处。\r\n东家取妇，西家归女。灯火门前笑语。酿成千顷稻花香，夜夜费、一天风露。\n\n作者：辛弃疾",
        "《临江仙 · 即席和韩南涧韵》\n风雨催春寒食近，平原一片丹青。溪边唤渡柳边行。花飞蝴蝶乱，桑嫩野蚕生。\r\n绿野先生闲袖手，却寻诗酒功名。未知明日定阴晴。今宵成独醉，却笑众人醒。\n\n作者：辛弃疾",
        "《鹊桥仙 · 送粉卿行》\n轿儿排了，担儿装了，杜宇一声催起。从今一步一回头，怎睚得、一千馀里。\r\n旧时行处，旧时歌处，空有燕泥香坠。莫嫌白发不思量，也须有、思量去里。\n\n作者：辛弃疾",
        "《蝶恋花 · 戊申元日立春，席间作》\n谁向椒盘簪彩胜？整整韶华，争上春风鬓。往日不堪重记省，为花长把新春恨。\r\n春未来时先借问，晚恨开迟，早又飘零近。今岁花期消息定，只愁风雨无凭准。\n\n作者：辛弃疾",
        "《永遇乐 · 送陈仁和自便东归。陈至上饶之一年，得子，甚喜》\n紫陌长安，看花年少，无限歌舞。白发怜君，寻芳较晚，卷地惊风雨。问君知否，鸱夷载酒，不似井瓶身误。细思量，悲欢梦里，觉来总无寻处。\r\n芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道，云霄万里，这回稳步。\n\n作者：辛弃疾",
        "《御街行 · 山中问盛复之提幹行期》\n山城甲子冥冥雨，门外青泥路。杜鹃只是等闲啼，莫被他催归去。垂杨不语，行人去后，也会风前絮。\r\n情知梦里寻鹓鹭，玉殿追班处。怕君不饮太愁生，不是苦留君住。白头笑我，年年送客，自唤春江渡。\n\n作者：辛弃疾",
        "《御街行 · 无题》\n阑干四面山无数。供望眼，朝与暮。好风催雨过山来，吹尽一帘烦暑。纱厨如雾，簟纹如水，别有生凉处。\r\n冰肌不受铅华污，更旎旎，真香聚。临风一曲最妖娇，唱得行云且住。藕花都放，木犀开后，待与乘鸾去。\n\n作者：辛弃疾",
        "《行香子 · 归去来兮》\n归去来兮，行乐休迟。命由天、富贵何时。百年光景，七十者稀。奈一番愁，一番病，一番衰。\r\n名利奔驰，宠辱惊疑。旧家时、都有些儿。而今老矣，识破关机：算不如闲，不如醉，不如痴。\n\n作者：辛弃疾",
        "《南歌子 · 山中夜坐》\n世事从头减，秋怀彻底清。夜深犹送枕边声，试问清溪底事、未能平。\r\n月到愁边白，鸡先远处鸣。是中无有利和名，因甚山前未晓、有人行？\n\n作者：辛弃疾",
        "《浪淘沙令 · 赋虞美人草》\n不肯过江东，玉帐匆匆。至今草木忆英雄。唱著《虞兮》当日曲，便舞春风。\r\n儿女此情同，往事朦胧。湘娥竹上泪痕浓。舜盖重瞳堪痛恨，羽又重瞳。\n\n作者：辛弃疾",
        "《一剪梅 · 记得同烧此夜香》\n记得同烧此夜香，人在回廊，月在回廊。而今独自睚昏黄，行也思量，坐也思量。\r\n锦字都来三两行，千断人肠，万断人肠。雁儿何处是仙乡？来也恓惶，去也恓惶。\n\n作者：辛弃疾",
        "《一剪梅 · 游蒋山，呈叶丞相》\n独立苍茫醉不归。日暮天寒，归去来兮。探梅踏雪几何时。今我来思，杨柳依依。\r\n白石岗头曲岸西。一片闲愁，芳草萋萋。多情山鸟不须啼。桃李无言，下自成蹊。\n\n作者：辛弃疾",
        "《玉楼春 · 无心云自来还去》\n无心云自来还去，元共青山相尔汝。霎时迎雨障崔嵬，雨过却寻归路处。\r\n侵天翠竹何曾度，遥见屹然星砥柱。今朝不管乱云深，来伴仙翁山下住。\n\n作者：辛弃疾",
        "《玉楼春 · 风前欲劝春光住》\n风前欲劝春光住，春在城南芳草路。未随流落水边花，且作飘零泥上絮。\r\n镜中已觉星星误，人不负春春自负。梦回人远许多愁，只在梨花风雨处。\n\n作者：辛弃疾",
        "《忆王孙 · 秋江送别，集古句》\n登山临水送将归。悲莫悲兮生别离。不用登临怨落晖。昔人非。惟有年年秋雁飞。\n\n作者：辛弃疾",
        "《南乡子 · 赠妓》\n好个主人家，不问因由便去嗏。病得那人妆晃子，巴巴，系上裙儿稳也哪。\r\n别泪没些些，海誓山盟总是赊。今日新欢须记取，孩儿，更过十年也似他。\n\n作者：辛弃疾",
        "《六州歌头》\n西湖万顷，楼观矗千门。春风路，红堆锦，翠连云。俯层轩。风月都无际，荡空蔼，开绝境，云梦泽，饶八九，不须吞。翡翠明珰，争上金堤去，勃窣媻姗。看贤王高会，飞盖入云烟。白鹭振振，鼓咽咽。\r\n记风流远，更休作，嬉游地，等闲看。君不见，韩献子，晋将军，赵孤存。千载传忠献，两定策，纪元勋。孙又子，方谈笑，整乾坤。直使长江如带，依前是、﹝存﹞赵须韩。伴皇家快乐，长在玉津边。只在南园。\n\n作者：辛弃疾",
        "《永遇乐 · 检校停云新种杉松，戏作。时欲作亲旧报书，纸笔偶为大风吹去，末章因及之》\n投老空山，万松手种，政尔堪叹。何日成阴，吾年有几，似见儿孙晚。古来池馆，云烟草棘，长使后人凄断。想当年、良辰已恨：夜阑酒空人散。\r\n停云高处，谁知老子，万事不关心眼。梦觉东窗，聊复尔耳，起欲题书简。霎时风怒，倒翻笔砚，天也只教吾懒。又何事，催诗雨急，片云斗暗。\n\n作者：辛弃疾",
        "《满江红 · 点火樱桃》\n点火樱桃，照一架、荼蘼如雪。春正好，见龙孙穿破，紫苔苍壁。乳燕引雏飞力弱，流莺唤友娇声怯。问春归、不肯带愁归，肠千结。\r\n层楼望，春山叠。家何在，烟波隔。把古今遗恨，向他谁说。胡蝶不传千里梦，子规叫断三更月。听声声、枕上劝人归，归难得。\n\n作者：辛弃疾",
        "《满江红 · 汉水东流》\n汉水东流，都洗尽、髭胡膏血。人尽说、君家飞将，旧时英烈。破敌金城雷过耳，谈兵玉帐冰生颊。想王郎、结发赋从戎，传遗业。\r\n腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今、记取楚楼风，庾台月。\n\n作者：辛弃疾",
        "《兰陵王 · 赋一丘一壑》\n一丘壑。老子风流占却。茅檐上、松月桂云，脉脉石泉逗山脚。寻思前事错。恼杀，晨猿夜鹤。终须是、邓禹辈人，锦绣麻霞坐黄阁。\r\n长歌自深酌。看天阔鸢飞，渊静鱼跃。西风黄菊香喷薄。怅日暮云合，佳人何处，纫兰结佩带杜若。入江海曾约。\r\n遇合。事难托。莫击磬门前，荷蒉人过，仰天大笑冠簪落。待说与穷达，不须疑著。古来贤者，进亦乐，退亦乐。\n\n作者：辛弃疾",
        "《满江红 · 山居即事》\n几个轻鸥，来点破、一泓澄绿。更何处、一双鸂鶒，故来争浴。细读《离骚》还痛饮，饱看修竹何妨肉。有飞泉、日日供明珠，五千斛。\r\n春雨满，秧新穀。闲日永，眠黄犊。看云连麦陇，雪堆蚕簇。若要足时今足矣，以为未足何时足。被野老、相扶入东园，枇杷熟。\n\n作者：辛弃疾",
        "《满庭芳 · 和章泉赵昌父》\n西崦斜阳，东江流水，物华不为人留。铮然一叶，天下已知秋。屈指人间得意，问谁是、骑鹤扬州。君知我，从来雅兴，未老已沧洲。\r\n无穷身外事，百年能几，一醉都休。恨儿曹抵死，谓我心忧。况有溪山杖屦，阮籍辈、须我来游。还堪笑，机心早觉，海上有惊鸥。\n\n作者：辛弃疾",
        "《木兰花慢 · 题上饶郡圃翠微楼》\n旧时楼上客，爱把酒、向南山。笑白发如今，天教放浪，来往其间。登楼更谁念我，却回头、西北望层栏。云雨珠帘画栋，笙歌雾鬓云鬟。\r\n近来堪入画图看。父老愿公欢。甚拄笏悠然，朝来爽气，正尔相关。难忘使君后日，便一花一草报平安。与客携壶且醉，雁飞秋影江寒。\n\n作者：辛弃疾",
        "《水龙吟 · 爱李延年歌、淳于髠语，合为词，庶几《高唐》、《神女》、《洛神赋》之意云》\n昔时曾有佳人，翩然绝世而独立。未论一顾倾城，再顾又倾人国。宁不知其，倾城倾国，佳人难得。看行云行雨，朝朝暮暮，阳台下、襄王侧。\r\n堂上更阑烛灭。记主人、留髠送客。合尊促坐，罗襦襟解，微闻芗泽。当此之时，止乎礼义，不淫其色。但啜其泣矣，啜其泣矣，又何嗟及。\n\n作者：辛弃疾",
        "《贺新郎 · 三山雨中游西湖，有怀赵丞相经始》\n翠浪吞平野。挽天河、谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟、欲下瞿塘马。中有句，浩难写。\r\n诗人例入西湖社。记风流、重来手种，绿成阴也。陌上游人夸故国，十里水晶台榭。更复道、横空清夜。粉黛中洲歌妙曲，问当年、鱼鸟无存者。堂上燕，又长夏。\n\n作者：辛弃疾",
        "《沁园春 · 和吴子似县尉》\n我见君来，顿觉吾庐，溪山美哉。怅平生肝胆，都成楚越，只今胶漆，谁是陈雷。搔首踟蹰，爱而不见，要得诗来渴望梅。还知否：快清风入手，日看千回。\r\n直须抖擞尘埃。人怪我柴门今始开。向松间乍可，从他喝道？庭中且莫，踏破苍苔。岂有文章，谩劳车马，待唤青刍白饭来。君非我，任功名意气，莫恁徘徊。\n\n作者：辛弃疾",
        "《哨遍 · 秋水观》\n蜗角斗争，左触右蛮，一战连千里。君试思、方寸此心微。总虚空、并包无际。喻此理，何言泰山毫末，从来天地一稊米。嗟小大相形，鸠鹏自乐，之二虫又何知？记跖行仁义孔丘非；更殇乐长年老彭悲。火鼠论寒，冰蚕语热，定谁同异。\r\n噫。贵贱随时，连城才换一羊皮。谁与齐万物？庄周吾梦见之。正商略遗篇，翩然顾笑，空堂梦觉题秋水。有客问洪河，百川灌雨，泾流不辨涯涘。于是焉河伯欣然喜，以天下之美尽在己。渺沧溟望洋东视。逡巡向若惊叹，谓我非逢子，大方达观之家未免，长见悠然笑耳。此堂之水几何其？但清溪一曲而已。\n\n作者：辛弃疾",
        "《哨遍 · 用前韵》\n一壑自专，五柳笑人，晚乃归田里。问谁知：几者动之微。望飞鸿、冥冥天际。论妙理，浊醪正堪长醉。从今自酿躬耕米。嗟美恶难齐，盈虚如代，天耶何必人知。试回头五十九年非，似梦里欢娱觉来悲。夔乃怜蚿，穀亦亡羊，算来何异。\r\n嘻。物讳穷时，丰狐文豹罪因皮。富贵非吾愿，皇皇乎欲何之？正万籁都沈，月明中夜，心弥万里清如水。却自觉神游，归来坐对，依稀淮岸江涘。看一时鱼鸟忘情喜，曾我已忘机更忘己。又何曾物我相视，非鱼濠上遗意，要是吾非子。但教河伯、休惭海若，小大均为水耳。世间喜愠更何其，笑先生三仕三已。\n\n作者：辛弃疾",
        "《小重山 · 三山与客泛西湖》\n绿涨连云翠拂空。十分风月处，著衰翁。垂杨影断岸西东。君恩重，教且种芙蓉。\r\n十里水晶宫。有时骑马去，笑儿童。殷勤却谢打头风。船儿住，且醉浪花中。\n\n作者：辛弃疾",
        "《感皇恩 · 读《庄子》，闻朱晦庵即世》\n案上数编书，非《庄》即《老》。会说忘言始知道；万言千句，不自能忘堪笑。今朝梅雨霁，青青好。\r\n一壑一丘，轻衫短帽。白发多时故人少。子云何在？应有《玄经》遗草。江河流日夜，何时了。\n\n作者：辛弃疾",
        "《婆罗门引 · 别杜叔高。叔高长于《楚词》》\n落花时节，杜鹃声里送君归。未消文字湘累。只怕蛟龙云雨，后会涉难期。更何人念我，老大伤悲。\r\n已而已而。算此意、只君知。记取岐亭买酒，云洞题诗。争如不见，才相见、便有别离时。千里月、两地相思。\n\n作者：辛弃疾",
        "《婆罗门引 · 用韵别郭逢道》\n绿阴啼鸟，阳关未彻早催归。歌珠凄断累累。回首海山何处，千里共襟期。叹高山流水，弦断堪悲。\r\n中心怅而。似风雨、落花知。更拟停云君去，细和陶诗。见君何日，待琼林、宴罢醉归时。人争看、宝马来思。\n\n作者：辛弃疾",
        "《婆罗门引 · 晋臣敷文张灯甚盛，索赋。偶忆旧游，未章因及之》\n落星万点，一天宝焰下层霄。人间叠作仙鼇，最爱金莲侧畔，红粉袅花梢。更鸣鼍击鼓，喷玉吹箫。\r\n曲江画桥。记花月、可怜宵。想见闲愁未了，宿酒才消。东风摇荡，似杨柳、十五女儿腰。人共柳、那个无聊？\n\n作者：辛弃疾",
        "《行香子 · 三山作》\n好雨当春，要趁归耕。况而今、已是清明。小窗坐地，侧听檐声。恨夜来风，夜来月，夜来云。\r\n花絮飘零。莺燕丁宁。怕妨侬、湖上闲行。天心肯后，费甚心情。放霎时阴，霎时雨，霎时晴。\n\n作者：辛弃疾",
        "《行香子 · 山居客至》\n白露园蔬，碧水溪鱼。笑先生、网钓还锄。小窗高卧，风展残书。看《北移山》，《盘谷序》，《辋川图》。\r\n白饭青刍，赤脚长须。客来时、酒尽重沽。听风听雨，吾爱吾庐。笑本无心，刚自瘦，此君疏。\n\n作者：辛弃疾",
        "《归朝欢》\n山下千林花太俗，山上一枝看不足。春风正在此花边，菖蒲自蘸清溪绿。与花同草木，问谁风雨飘零速。莫悲歌，夜深岩下，惊动白云宿。\r\n病怯残年频自卜，老爱遗篇难细读。苦无妙手画於菟，人间雕刻真成鹄。梦中人似玉，觉来更忆腰如束。许多愁，问君有酒，何不日丝竹？\n\n作者：辛弃疾",
        "《玉蝴蝶 · 追别杜叔高》\n古道行人来去，香红满树，风雨残花。望断青山，高处都被云遮。客重来、风流觞咏，春已去、光景桑麻。苦无多：一条垂柳，两个啼鸦。\r\n人家：疏疏翠竹，阴阴绿树，浅浅寒沙。醉兀篮舆，夜来豪饮太狂些。到如今、都齐醒却，只依旧、无奈愁何。试听呵：寒食近也，且住为佳。\n\n作者：辛弃疾",
        "《武陵春 · 春兴》\n桃李风前多妩媚，杨柳更温柔。唤取笙歌烂漫游。且莫管闲愁。\r\n好趁晴时连夜赏，雨便一春休。草草杯盘不要收。才晓又扶头。\n\n作者：辛弃疾",
        "《鹧鸪天 · 樽俎风流有几人》\n樽俎风流有几人，当年未遇已心亲。金陵种柳欢娱地，庾岭逢梅寂寞滨。\r\n樽似海，笔如神。故人南北一般春。玉人好把新妆样，淡画眉儿浅注唇。\n\n作者：辛弃疾",
        "《鹧鸪天 · 自古高人最可嗟》\n自古高人最可嗟，只因疏懒取名多。居山一似庚桑楚，种树真成郭橐驼。\r\n云子饭，水精瓜，林间携客更烹茶。君归休矣吾忙甚，要看蜂儿趁晚衙。\n\n作者：辛弃疾",
        "《鹧鸪天 · 戏题村舍》\n鸡鸭成群晚未收，桑麻长过屋山头。有何不可吾方羡，要底都无饱便休。\r\n新柳树，旧沙洲，去年溪打那边流。自言此地生儿女，不嫁余家即聘周。\n\n作者：辛弃疾",
        "《浣溪沙 · 瓢泉偶作》\n新葺茆檐次第成，青山恰对小窗横。去年曾共燕经营。\r\n病怯杯盘甘止酒，老依香火苦翻经。夜来依旧管弦声。\n\n作者：辛弃疾",
        "《昭君怨》\n人面不如花面，花到开时重见。独倚小阑干，许多山。\r\n落叶西风时候，人共青山都瘦。说道梦阳台，几曾来。\n\n作者：辛弃疾",
        "《生查子 · 有觅词者，为赋》\n去年燕子来，绣户深深处。花径得泥归，都把琴书污。\r\n今年燕子来，谁听呢喃语？不见卷帘人，一阵黄昏雨。\n\n作者：辛弃疾",
        "《贺新郎 · 和徐斯远下第谢诸公载酒相访韵》\n逸气轩眉宇。似王良、轻车熟路，骅骝欲舞。我觉君非池中物，咫尺蛟龙云雨。时与命、犹须天付。兰佩芳菲无人问，叹灵均、欲向重华诉。空壹郁，共谁语。\r\n儿曹不料扬雄赋。怪当年、甘泉误说，青葱玉树。风引船回沧溟阔，目断三山伊阻。但笑指、吾庐何许。门外苍官千百辈，尽堂堂、八尺须髯古。谁载酒，带湖去。\n\n作者：辛弃疾",
        "《婆罗门引 · 用韵答傅先之，时傅宰龙泉归》\n龙泉佳处，种花满县却东归。腰间玉若金累。须信功名富贵，长与少年期。怅高山流水，古调今悲。\r\n卧龙暂而。算天上、有人知。最好五十学易，三百篇诗。男儿事业，看一日、须有致君时。端的了、休更寻思。\n\n作者：辛弃疾",
        "《喜迁莺 · 赵晋臣敷文赋芙蓉词见寿，用韵为谢》\n暑风凉月。爱亭亭无数，绿衣持节。掩冉如羞，参差似妒，拥出芙渠花发。步衬潘娘堪恨，貌比六郎谁洁？添白鹭，晚晴时，公子佳人并列。\r\n休说。搴木末。当日灵均，恨与君王别。心阻媒劳，交疏怨极，恩不甚兮轻绝。千古《离骚》文字，芳至今犹未歇。都休问：但千杯快饮，露荷翻叶。\n\n作者：辛弃疾",
        "《沁园春 · 灵山齐庵赋，时筑偃湖未成》\n叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。\r\n争先见面重重。看爽气朝来三数峰。似谢家子弟，衣冠磊落；相如庭户，车骑雍容。我觉其间，雄深雅健，如对文章太史公。新堤路，问偃湖何日，烟雨蒙蒙。\n\n作者：辛弃疾",
        "《归朝欢》\n万里康成西走蜀，药市船归书满屋。有时光彩射星躔，何人汗简雠天禄？好之宁有足。请看良贾藏金玉。记斯文，千年未丧，四壁闻丝竹。\r\n试问辛勤携一束，何似牙签三万轴。古来不作借人痴，有朋只就云窗读。忆君清梦熟。觉来笑我便便腹。倚危楼，人间谁舞，扫地《八风曲》。\n\n作者：辛弃疾",
        "《永遇乐 · 赋梅雪》\n怪底寒梅，一枝雪里，直恁愁绝。问讯无言，依稀似妒，天上飞英白。江山一夜，琼瑶万顷，此段如何妒得。细看来，风流添得，自家越样标格。\r\n晚来楼上，对花临镜，学作半妆宫额。着意争妍，那知却有，人妒花颜色。无情休问，许多般事，且自访梅踏雪。待行过溪桥，夜半更邀素月。\n\n作者：辛弃疾",
        "《永遇乐 · 戏赋辛字，送茂嘉十二弟赴调》\n烈日秋霜，忠肝义胆，千载家谱。得姓何年，细参辛字，一笑君听取。艰辛做就，悲辛滋味，总是辛酸辛苦。更十分，向人辛辣，椒桂捣残堪吐。\r\n世间应有，芳甘浓美，不到吾家门户。比著儿曹，累累却有，金印光垂组。付君此事，从今直上，休忆对床风雨。但赢得，鞾纹绉面，记余戏语。\n\n作者：辛弃疾",
        "《玉蝴蝶 · 叔高书来戒酒，用韵》\n贵贱偶然浑似：随风帘幌，篱落飞花。空使儿曹，马上羞面频遮。向空江、谁捐玉佩，寄离恨、应折疏麻。暮云多。佳人何处？数尽归鸦。\r\n侬家：生涯蜡屐，功名破甑，交友抟沙。往日曾论，渊明似胜卧龙些。算从来、人生行乐，休更说、日饮亡何。快斟呵：裁诗未稳，得酒良佳。\n\n作者：辛弃疾",
        "《雨中花慢 · 吴子似见和，再用韵为别》\n马上三年，醉帽吟鞭，锦囊诗卷长留。怅溪山旧管，风月新收。明便关河杳杳，去应日月悠悠。笑千篇索价，未抵蒲萄，五斗凉州。\r\n停云老子，有酒盈尊，琴书端可消忧。浑未解、倾身一饱，淅米矛头。心似伤弓塞雁，身如喘月吴牛。晚天凉也，月明谁伴，吹笛南楼？\n\n作者：辛弃疾",
        "《卜算子 · 漫兴三首（其三）》\n千古李将军，夺得胡儿马。李蔡为人在下中，却是封侯者。\r\n芸草去陈根，笕竹添新瓦。万一朝家举力田，舍我其谁也。\n\n作者：辛弃疾",
        "《醉花阴 · 为人寿》\n黄花谩说年年好，也趁秋光老。绿鬓不惊秋，若斗尊前，人好花堪笑。\r\n蟠桃结子知多少，家住三山岛。何日跨归鸾，沧海飞尘，人世因缘了。\n\n作者：辛弃疾",
        "《丑奴儿 · 和铅山陈簿韵二首》\n鹅湖山下长亭路，明月临关。明月临关，几阵西风落叶干。\r\n新词谁解裁冰雪，笔墨生寒。笔墨生寒，曾说离愁千万般。\n\n作者：辛弃疾",
        "《破阵子·掷地刘郎玉斗》\n掷地刘郎玉斗，挂帆西子扁舟。千古风流今在此，万里功名莫放休。君王三百州。\r\n燕雀岂知鸿鹄，貂蝉元出兜鍪。却笑卢溪如斗大，肯把牛刀试手不。寿君双玉瓯。\n\n作者：辛弃疾",
        "《祝英台近 · 与客饮瓢泉，客以泉声喧静为问，余醉，未及答，或以「蝉噪林逾静」代对，意甚美矣。翌日，为赋此词以褒之》\n水纵横，山远近。拄杖占千顷。老眼羞明，水底看山影。试教水动山摇，吾生堪笑，似此个、青山无定。\r\n一瓢饮，人问「翁爱飞泉，来寻个中静。绕屋声喧，怎做静中境？」「我眠君且归休，维摩方丈，待天女、散花时问。」\n\n作者：辛弃疾",
        "《玉楼春 · 戏赋云山》\n何人半夜推山去？四面浮云猜是汝。常时相对两三峰，走遍溪头无觅处。\r\n西风瞥起云横渡，忽见东南天一柱。老僧拍手笑相夸，且喜青山依旧住。\n\n作者：辛弃疾",
        "《鹊桥仙 · 赠鹭鸶》\n溪边白鹭，来吾告汝：“溪里鱼儿堪数。主人怜汝汝怜鱼，要物我、欣然一处。\r\n白沙远浦，青泥别渚，剩有虾跳鳅舞。听君飞去饱时来，看头上、风吹一缕。”\n\n作者：辛弃疾",
        "《西江月 · 三山作》\n贪数明朝重九，不知过了中秋。人生有得许多愁，只有黄花如旧。\r\n万象亭中殢酒，九仙阁上扶头。城鸦唤我醉归休，细雨斜风时候。\n\n作者：辛弃疾",
        "《西江月 · 粉面都成醉梦》\n粉面都成醉梦，霜髯能几春秋。来时诵我《伴牢愁》。一见尊前似旧。\r\n诗在阴何侧畔，字居罗赵前头。锦囊来往几时休。已遣蛾眉等候。\n\n作者：辛弃疾",
        "《贺新郎 · 用前韵再赋》\n肘后俄生柳。叹人生、不如意事，十常八九。右手淋浪才有用，闲却持螯左手。谩赢得、伤今感旧。投阁先生惟寂寞，笑是非、不了身前后。持此语，问乌有。\r\n青山幸自重重秀。问新来、萧萧木落，颇堪秋否？总被西风都瘦损，依旧千岩万岫。把万事、无言搔首。翁比渠侬人谁好，是我常、与我周旋久。宁作我，一杯酒。\n\n作者：辛弃疾",
        "《水调歌头 · 送杨民瞻》\n日月如磨蚁，万事且浮休。君看檐外江水，滚滚自东流。风雨瓢泉夜半，花草雪楼春到，老子已菟裘。岁晚问无恙，归计橘千头。\r\n梦连环，歌《弹铗》，赋《登楼》。黄鸡白酒，君去村社一番秋。长剑倚天谁问，夷甫诸人堪笑，西北有神州。此事君自了，千古一扁舟。\n\n作者：辛弃疾",
        "《归朝欢 · 丁卯岁寄题眉山李参政石林》\n见说岷峨千古雪，都作岷峨山上石。君家右史老泉公，千金费尽勤收拾。一堂真石室。空庭更与添突兀。记当时，《长编》笔砚，日日云烟湿。\r\n野老时逢山鬼泣。谁夜持山去难觅。有人依样入明光，玉阶之下岩岩立。琅玕无数碧。风流不数平泉物。欲重吟，青葱玉树，须倩子云笔。\n\n作者：辛弃疾",
        "《满江红 · 游清风峡，和赵晋臣敷文韵》\n两峡崭岩，问谁占、清风旧筑？更满眼、云来鸟去，涧红山绿。世上无人供笑傲，门前有客休迎肃。怕凄凉、无物伴君时，多栽竹。\r\n风采妙，凝冰玉。诗句好，馀膏馥。叹只今人物，一夔应足。人似秋鸿无定住，事如飞弹须圆熟。笑君侯、陪酒又陪歌，《阳春曲》。\n\n作者：辛弃疾",
        "《瑞鹤仙 · 赋梅》\n雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱，更重重龙绡衬著。倚东风一笑嫣然，转盼万花羞落。\r\n寂寞。家山何在？雪后园林，水边楼阁。瑶池旧约，鳞鸿更仗谁托？粉蝶儿只解，寻桃觅柳，开遍南枝未觉。但伤心冷落黄昏，数声画角。\n\n作者：辛弃疾",
        "《汉宫春 · 会稽蓬莱阁观雨》\n秦望山头，看乱云急雨，倒立江湖。不知云者为雨，雨者云乎。长空万里，被西风、变灭须臾。回首听，月明天籁，人间万窍号呼。\r\n谁向若耶溪上，倩美人西去，麋鹿姑苏？至今故国人望，一舸归欤。岁云暮矣，问何不、鼓瑟吹竽。君不见，王亭谢馆，冷烟寒树啼乌。\n\n作者：辛弃疾",
        "《汉宫春 · 会稽秋风亭怀古》\n亭上秋风，记去年袅袅，曾到吾庐。山河举目虽异，风景非殊。功成者去，觉团扇、便与人疏。吹不断，斜阳依旧，茫茫禹迹都无。\r\n千古茂陵词在，甚风流章句，解拟相如。只今木落江冷，眇眇愁余。故人书报：“莫因循、忘却莼鲈。”谁念我，新凉灯火，一编《太史公书》。\n\n作者：辛弃疾",
        "《洞仙歌 · 丁卯八月病中作》\n贤愚相去，算其间能几。差以毫厘缪千里。细思量义利，舜蹠之分，孳孳者，等是鸡鸣而起。\r\n味甘终易坏，岁晚还知，君子之交淡如水。一饷聚飞蚊，其响如雷，深自觉、昨非今是。羡安乐窝中泰和汤，更剧饮，无过半醺而已。\n\n作者：辛弃疾",
        "《婆罗门引 · 用韵答赵晋臣敷文》\n不堪鶗鴂，早教百草放春归。江头愁杀吾累。却觉君侯雅句，千载共心期。便留春甚乐，乐了须悲。\r\n琼而素而。被花恼、只莺知。正要千钟角酒，五字裁诗。江东日暮，道绣斧、人去未多时。还又要、玉殿论思。\n\n作者：辛弃疾",
        "《一剪梅 · 中秋无月》\n忆对中秋丹桂丛。花在杯中，月在杯中。今宵楼上一尊同，云湿纱窗，雨湿纱窗。\r\n浑欲乘风问化工。路也难通，信也难通。满堂惟有烛花红，杯且从容，歌且从容。\n\n作者：辛弃疾",
        "《踏莎行 · 赋木樨》\n弄影阑干，吹香嵓谷。枝枝点点黄金粟。未堪收拾付薰炉，窗前且把《离骚》读。\r\n奴仆葵花，儿曹金菊。一秋风露清凉足。傍边只欠个姮娥，分明身在蟾宫宿。\n\n作者：辛弃疾",
        "《破阵子 · 赵晋臣敷文幼女县主觅词》\n菩萨丛中惠眼，硕人诗里娥眉。天上人间真福相，画就描成好靥儿。行时娇更迟。\r\n劝酒偏他最劣，笑时犹有些痴。更着十年君看取，两国夫人更是谁。殷勤秋水词。\n\n作者：辛弃疾",
        "《蝶恋花 · 洗尽机心随法喜》\n洗尽机心随法喜。看取尊前，秋思如春意。谁与先生宽发齿，醉时惟有歌而已。\r\n岁月何须溪上记。千古黄花，自有渊明比。高卧石龙呼不起，微风不动天如醉。\n\n作者：辛弃疾",
        "《蝶恋花 · 何物能令公怒喜》\n何物能令公怒喜？山要人来，人要山无意。恰似哀筝弦下齿，千情万意无时已。\r\n自要溪堂韩作记，今代机云，好语花难比。老眼狂花空处起，银鉤未见心先醉。\n\n作者：辛弃疾",
        "《瑞鹧鸪 · 期思溪上日千回》\n期思溪上日千回，樟木桥边酒数杯。人影不随流水去，醉颜重带少年来。\r\n疏蝉响涩林逾静，冷蝶飞轻菊半开。不是长卿终慢世，只缘多病又非才。\n\n作者：辛弃疾",
        "《好事近 · 中秋席上和王路钤》\n明月到今宵，长是不如人约。想见广寒宫殿，正云梳风掠。\r\n夜深休更唤笙歌，檐头雨声恶。不是小山词就，这一场寥索。\n\n作者：辛弃疾",
        "《菩萨蛮 · 送曹君之庄所》\n人间岁月堂堂去，劝君快上青云路。圣处一灯传，工夫萤雪边。\r\n曲生风味恶，辜负西窗约。沙岸片帆开，寄书无雁来。\n\n作者：辛弃疾",
        "《丑奴儿 · 醉中有歌此诗以劝酒者，聊檃括之》\n晚来云淡秋光薄，落日晴天。落日晴天。堂上风斜画烛烟。\r\n从渠去买人间恨，字字都圆。字字都圆。肠断西风十四弦。\n\n作者：辛弃疾",
        "《丑奴儿 · 寻常中酒扶头后》\n寻常中酒扶头后，歌舞支持。歌舞支持。谁把新词唤住伊。\r\n临歧也有旁人笑，笑己争知。笑己争知。明月楼空燕子飞。\n\n作者：辛弃疾",
        "《丑奴儿》\n此生自断天休问，独倚危楼。独倚危楼，不信人间别有愁。\r\n君来正是眠时节，君且归休。君且归休，说与西风一任秋。\n\n作者：辛弃疾",
        "《丑奴儿 · 近来愁似天来大》\n近来愁似天来大，谁解相怜？谁解相怜。又把愁来做个天。\r\n都将今古无穷事，放在愁边。放在愁边。却自移家向酒泉。\n\n作者：辛弃疾",
        "《丑奴儿 · 和铅山陈簿韵二首》\n年年索尽梅花笑，疏影黄昏。疏影黄昏，香满东风月一痕。\r\n清诗冷落无人寄，雪艳冰魂。雪艳冰魂，浮玉溪头烟树村。\n\n作者：辛弃疾",
        "《柳梢青 · 三山归途代白鸥见嘲》\n白鸟相迎，相怜相笑，满面尘埃。华发苍颜，去时曾劝，闻早归来。\r\n而今岂是高怀，为千里、莼羹计哉。好把《移文》，从今日日，读取千回。\n\n作者：辛弃疾",
        "《酒泉子 · 流水无情》\n流水无情，潮到空城头尽白，离歌一曲怨残阳。断人肠。\r\n东风官柳舞雕墙。三十六宫花溅泪，春声何处说兴亡。燕双双。\n\n作者：辛弃疾",
        "《霜天晓角 · 暮山层碧》\n暮山层碧。掠岸西风急。一叶软红深处，应不是、利名客。\r\n玉人还伫立。绿窗生怨泣。万里衡阳归恨，先倩雁、寄消息。\n\n作者：辛弃疾",
        "《一落索 · 信守王道夫，席上和赵达夫赋金林檎韵》\n锦帐如云高处，不知重数。夜深银烛泪成行，算都把、心期付。\r\n莫待燕飞泥污，问花花诉。不知花定有情无，似却怕、新词妒。\n\n作者：辛弃疾",
        "《生查子 · 题京口郡治尘表亭》\n悠悠万世功，矻矻当年苦。鱼自入深渊，人自居平土。\r\n红日又西沉，白浪长东去。不是望金山，我自思量禹。\n\n作者：辛弃疾",
        "《一剪梅 · 尘洒衣裾客路长》\n尘洒衣裾客路长。霜林已晚，秋蕊犹香。别离触处是悲凉。梦里青楼，不忍思量。\r\n天宇沈沈落日黄。云遮望眼，山割愁肠。满怀珠玉泪浪浪。欲倩西风，吹到兰房。\n\n作者：辛弃疾",
        "《一剪梅 · 歌罢尊空月坠西》\n歌罢尊空月坠西。百花门外，烟翠霏微。绛纱笼烛照于飞。归去来兮。归去来兮。\r\n酒入香腮分外宜。行行问道：「还肯相随？」娇羞无力应人迟：「何幸如之。何幸如之！」\n\n作者：辛弃疾",
        "《念奴娇 · 三友同饮借赤壁韵》\n论心论相，便择术满眼，纷纷何物。踏碎铁鞋三百緉，不在危峰绝壁。龙友相逢，洼尊缓举，议论敲冰雪。何妨人道，圣时同见三杰。\r\n自是不日同舟，平戎破虏，岂由言轻发。任使穷通相鼓弄，恐是真□难灭。寄食王孙，丧家公子，谁握周公发。冰□皎皎，照人不下霜月。\n\n作者：辛弃疾",
        "《眼儿媚 · 妓》\n烟花丛里不宜他。绝似好人家。淡妆娇面，轻注朱唇，一朵梅花。\r\n相逢比著年时节，顾意又争些。来朝去也，莫因别个，忘了人咱。\n\n作者：辛弃疾",
        "《出塞 · 春寒有感》\n莺未老。花谢东风扫。秋千人倦彩绳闲，又被清明过了。\r\n日长减破夜长眠，别听笙箫吹晓。锦笺封与怨春诗，寄与归云缥缈。\n\n作者：辛弃疾",
        "《水调歌头 · 和马叔度游月波楼》\n客子久不到，好景为君留。西楼着意吟赏，何必问更筹？唤起一天明月，照我满怀冰雪，浩荡百川流。鲸饮未吞海，剑气已横秋。\r\n野光浮，天宇迥，物华幽。中州遗恨，不知今夜几人愁？谁念英雄老矣？不道功名蕞尔，决策尚悠悠。此事费分说，来日且扶头！\n\n作者：辛弃疾",
        "《霜天晓角 · 赤壁》\n雪堂迁客，不得文章力。赋写曹刘兴废，千古事、泯陈迹。\r\n望中矶岸赤，直下江涛白。半夜一声长啸，悲天地、为予窄。\n\n作者：辛弃疾",
        "《品令 · 迢迢征路》\n迢迢征路，又小舸、金陵去。西风黄叶，淡烟衰草，平沙将暮。回首高城，一步远如一步。\r\n江边朱户，忍追忆、分携处。今宵山馆，怎生禁得，许多愁绪。辛苦罗巾，揾取几行泪雨。\n\n作者：辛弃疾",
        "《好事近 · 西湖》\n日日过西湖，冷浸一天寒玉。山色虽言如画，想画时难邈。\r\n前弦后管夹歌钟，才断又重续。相次藕花开也，几兰舟飞逐。\n\n作者：辛弃疾",
        "《武陵春 · 走去走来三百里》\n走去走来三百里，五日以为期。六日归时已是疑。应是望多时。\r\n鞭个马儿归去也，心急马行迟。不免相烦喜鹊儿。先报那人知。\n\n作者：辛弃疾",
        "《满江红 · 江行，简杨济翁、周显先》\n过眼溪山，怪都似、旧时曾识。还记得、梦里行遍，江南江北。佳处径须携杖去，能消几緉平生屐？笑尘劳、三十九年非，长为客！\r\n吴楚地，东南坼。英雄事，曹刘敌。被西风吹尽，了无陈迹。楼观才成人已去，旌旗未卷头先白。叹人间、哀乐转相寻，今犹昔。\n\n作者：辛弃疾",
        "《西河 · 送钱仲耕自江西漕移守婺州》\n西江水，道似西江人泪。无情却解送行人，月明千里。从今日日倚高楼，伤心烟树如荠。\r\n会君难，别君易。草草不如人意。十年著破绣衣茸，种成桃李。问君可是厌承明，东方鼓吹千骑。\r\n对梅花、更消一醉。看明年、调鼎风味。老病自怜憔悴。过吾庐定有，幽人相问：岁晚渊明归来未？\n\n作者：辛弃疾",
        "《满江红 · 和廓之雪》\n天上飞琼，毕竟向、人间情薄。还又跨、玉龙归去，万花摇落。云破林梢添远岫，月临屋角分层阁。记少年、骏马走韩庐，掀东郭。\r\n吟冻雁，嘲饥鹊。人已老，欢犹昨。对琼瑶满地，与君酬酢。最爱霏霏迷远近，却收扰扰还寥廓。待羔儿、酒罢又烹茶，扬州鹤。\n\n作者：辛弃疾",
        "《蓦山溪 · 墨梅、荆楚间鸳鸯梅、赋此》\n江南春信，望断人千里。魂梦入花枝，染相思、同心并蒂。鸳鸯名字，赢得一双双，无限意。凝烟水。念远教谁寄。\n毫端写兴，莫把丹青拟。墨客要卿卿，想临池、等闲梳洗。香衣黯淡，元不涴缁尘，怜缟袂。东风里。只恐于飞起。\n\n作者：周纯",
        "《罗叔共五色线中得玄真子渔父词拟其体仆亦拟作六首》\n好个神仙张志和，平生只是一渔蓑。和月醉，棹船歌，乐在江湖可奈何。\n\n作者：周紫芝",
        "《醉落魄》\n江天云薄。江头雪似杨花落。寒灯不管人离索。照得人来，真个睡不著。\r\n归期已负梅花约。又还春动空飘泊。晓寒谁看伊梳掠。雪满西楼，人在阑干角。\n\n作者：周紫芝",
        "《天仙子》\n雪似杨花飞不定。枝上冻禽昏欲暝。寒窗相对话分飞，箫鼓静。灯炯炯。一曲阳关和泪听。\n酒入离肠愁欲凝。往事不堪重记省。劝君莫上玉楼梯，风力劲。山色暝。忍看去时楼下径。\n\n作者：周紫芝",
        "《宴桃源》\n帘幕疏疏风透。庭下月寒花瘦。宽尽沈郎衣，方寸不禁僝僽。\r\n难受。难受。灯暗月斜时候。\n\n作者：周紫芝",
        "《宴桃源》\n林外野塘烟腻。衣上落梅香细。瘦马步凌兢，人在乱山丛里。\r\n憔悴。憔悴。回望小楼千里。\n\n作者：周紫芝",
        "《宴桃源》\n绿尽小池芳草。门外柳垂春昼。花上雨廉纤，帘幕燕来时候。\r\n消瘦。消瘦。依约粉香襟袖。\n\n作者：周紫芝",
        "《宴桃源 · 其四 · 与孙祖恭求酴醾》\n旧日酴醾时候。酒涴粉香襟袖。老去惜春心，试问孙郎知否。\r\n花瘦。花瘦。剪取一枝重嗅。\n\n作者：周紫芝",
        "《永遇乐 · 五日》\n槐幄如云，燕泥犹湿，雨馀清暑。细草摇风，小荷擎雨，时节还端午。碧罗窗底，依稀记得，闲系翠丝烟缕。到如今、前欢如梦，还对彩绦无语。\n榴花半吐，金刀犹在，往事更堪重数。艾虎钗头，菖蒲酒里，旧约浑无据。轻衫如雾，玉肌似削，人在画楼深处。想灵符、无人共带，翠眉暗聚。\n\n作者：周紫芝",
        "《蓦山溪》\n月眉星眼，阆苑真仙侣。娇小正笄年，每当筵、愁歌怕舞。水亭烟树，春去已无踪，桃源路。知何处。往事如风絮。\n如今闻道，误剪香云缕，闲系小乌纱，更无心、浅匀深注。三山路杳，终不是人间，知谁与。吹箫女。共驾青鸾去。\n\n作者：周紫芝",
        "《品令 · 其一 · 西风持酒》\n西风持酒。诮不做、愁时候。机云兄弟，坐中玉树，琼枝高秀。且莫劝人归去，坐来未久。\r\n甘泉书奏。报幽障、沈烽后。明朝重九，茱萸休恼，泪沾襟袖。怕衰黄花，也解笑人白首。\n\n作者：周紫芝",
        "《品令》\n霜蓬零乱。笑绿鬓、光阴晚。紫茱时节，小楼长醉，一川平远。休说龙山佳会，此情不浅。\r\n黄花香满。记白苎、吴歌软。如今却向，乱山丛里，一枝重看。对著西风搔首，为谁肠断。\n\n作者：周紫芝",
        "《雨中花令 · 吴兴道中，颇厌行役，作此曲寄武林交旧》\n山雨细、泉生幽谷，水满平田。雪茧红蚕熟后，黄云陇麦秋间。武陵烟暖，数声鸡犬，别是山川。\r\n嗟老去、倦游踪迹，长恨华颠。行尽吴头楚尾，空惭万壑千岩。不如休也，一庵归去，依旧云山。\n\n作者：周紫芝",
        "《踏莎行 · 其二》\n燕子归来，梅花又落。缃桃雨后燕支薄。眼前先自许多愁，斜阳更在春池阁。\n梦里新欢，年时旧约。日长院静空帘幕。几回猛待不思量，抬头又是思量著。\n\n作者：周紫芝",
        "《感皇恩 · 其一》\n残月挂征鞍，路长山绕。独拥寒貂犯霜晓。水边林下，孤负此生多少。星星空满鬓，因谁有。\n不如办个，短蓑长钓。唤取轻鸥伴人老。思量也胜，看人眉头眼脑。世间浑是梦，何时了。\n\n作者：周紫芝",
        "《感皇恩 · 其二除夜作》\n玉箸点椒花，年华又杪。绛蜡烧残暗催晓。小窗醒处，梦断月斜江悄。故山春欲动，归程杳。\n天意不放，人生长少。富贵应须致身早。此宵长愿，赢取一尊娱老。假饶真百岁，能多少。\n\n作者：周紫芝",
        "《感皇恩 · 其三竹坡老人步上南冈，得堂基于孤峰绝顶间，喜甚，戏作长短句》\n无事小神仙，世人谁会。著甚来由自萦系。人生须是，做些闲中活计。百年能几许，无多子。\n近日谢天，与片闲田地。作个茅堂待打睡。酒儿熟也，赢取山中一醉。人间如意事，只此是。\n\n作者：周紫芝",
        "《一剪梅 · 送杨师醇赴官》\n无限江山无限愁。两岸斜阳，人上扁舟。阑干吹浪不多时，酒在离尊，情满沧洲。\n早是霜华两鬓秋。目送飞鸿，那更难留。问君尺素几时来，莫道长江，不解西流。\n\n作者：周紫芝",
        "《忆王孙 · 绝笔》\n梅子生时春渐老。红满地、落花谁扫。旧年池馆不归来，又绿尽、今年草。\n思量千里乡关道。山共水、几时得到。杜鹃只解怨残春，也不管、人烦恼。\n\n作者：周紫芝",
        "《烛影摇红》\n芳脸匀红，黛眉巧画宫妆浅。风流天付与精神，全在娇波眼。早是萦心可惯。向尊前、频频顾眄。几回想见，见了还休，争如不见。\r\n烛影摇红，夜阑饮散春宵短。当时谁会唱阳关，离恨天涯远。争奈云收雨散。凭阑干、东风泪满。海棠开后，燕子来时，黄昏深院。\n\n作者：周邦彦",
        "《西河》\n长安道，潇洒西风时起。尘埃车马晚游行，霸陵烟水。乱鸦栖鸟夕阳中，参差霜树相倚。到此际。愁如苇。冷落关河千里。\n追思唐汉昔繁华，断碑残记。未央宫阙已成灰，终南依旧浓翠。对此景、无限愁思。绕天涯、秋蟾如水。转使客情如醉。算当时、万古雄名，尽是作、后来人，凄凉事。\n\n作者：周邦彦",
        "《渡江云 · 小石》\n晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。\r\n堪嗟，清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沉恨处，时时自剔灯花。\n\n作者：周邦彦",
        "《忆旧游 · 记愁横浅黛》\n记愁横浅黛，泪洗红铅，门掩秋宵。坠叶惊离思，听寒螀夜泣，乱雨潇潇。凤钗半脱云鬓，窗影烛花摇。渐暗竹敲凉，疏萤照晓，两地魂销。\r\n迢迢，问音信，道径底花阴，时认鸣镳。也拟临朱户，叹因郎憔悴，羞见郎招。旧巢更有新燕，杨柳拂河桥。但满眼京尘，东风竟日吹露桃。\n\n作者：周邦彦",
        "《秋蕊香 · 双调》\n乳鸭池塘水暖。风紧柳花迎面。午妆粉指印窗眼。曲里长眉翠浅。\r\n问知社日停针线。探新燕。宝钗落枕春梦远。帘影参差满院。\n\n作者：周邦彦",
        "《诉衷情令》\n出林杏子落金盘。齿软怕尝酸。可惜半残青紫，犹有小唇丹。\r\n南陌上，落花闲。雨斑斑。不言不语，一段伤春，都在眉间。\n\n作者：周邦彦",
        "《风流子》\n枫林凋晚叶，关河迥，楚客惨将归。望一川暝霭，雁声哀怨；半规凉月，人影参差。酒醒后，泪花销凤蜡，风幕卷金泥。砧杵韵高，唤回残梦；绮罗香减，牵起馀悲。\r\n亭皋分襟地，难拚处，偏是掩面牵衣。何况怨怀长结，重见无期。想寄恨书中，银钩空满；断肠声里，玉箸还垂。多少暗愁密意，唯有天知。\n\n作者：周邦彦",
        "《宴清都》\n地僻无钟鼓。残灯灭，夜长人倦难度。寒吹断梗，风翻暗雪，洒窗填户。宾鸿谩说传书，算过尽、千俦万侣。始信得、庾信愁多，江淹恨极须赋。\r\n凄凉病损文园，徽弦乍拂，音韵先苦。淮山夜月，金城暮草，梦魂飞去。秋霜半入清镜，叹带眼、都移旧处。更久长、不见文君，归时认否。\n\n作者：周邦彦",
        "《醉桃源 · 大石》\n冬衣初染远山青。双丝云雁绫。夜寒袖湿欲成冰。都缘珠泪零。\r\n情黯黯，闷腾腾。身如秋后蝇。若教随马逐郎行。不辞多少程。\n\n作者：周邦彦",
        "《醉桃源 · 大石》\n菖蒲叶老水平沙。临流苏小家。画阑曲径宛秋蛇。金英垂露华。\r\n烧蜜炬，引莲娃。酒香薰脸霞。再来重约日西斜。倚门听暮鸦。\n\n作者：周邦彦",
        "《夜游宫 · 般涉》\n客去车尘未敛。古帘暗、雨苔千点。月皎风清在处见。奈今宵，照初弦，吹一箭。\r\n池曲河声转。念归计，眼迷魂乱。明日前村更荒远。且开尊，任红鳞，生酒面。\n\n作者：周邦彦",
        "《六幺令 · 仙吕 · 重九》\n快风收雨，亭馆清残燠。池光静横秋影，岸柳如新沐。闻道宜城酒美，昨日新醅熟。轻镳相逐。冲泥策马，来折东篱半开菊。\r\n华堂花艳对列，一一惊郎目。歌韵巧共泉声，间杂琮琤玉。惆怅周郎已老，莫唱当时曲。幽欢难卜。明年谁健，更把茱萸再三嘱。\n\n作者：周邦彦",
        "《丑奴儿 · 大石梅花》\n肌肤绰约真仙子，来伴冰霜。洗尽铅黄。素面初无一点妆。\r\n寻花不用持银烛，暗里闻香。零落池塘。分付馀妍与寿阳。\n\n作者：周邦彦",
        "《水龙吟 · 梨花》\n素肌应怯馀寒，艳阳占立青芜地。樊川照日，灵关遮路，残红敛避。传火楼台，妒花风雨，长门深闭。亚帘栊半湿，一枝在手，偏勾引、黄昏泪。\r\n别有风前月底。布繁英、满园歌吹。朱铅退尽，潘妃却酒，昭君乍起。雪浪翻空，粉裳缟夜，不成春意。恨玉容不见，琼英谩好，与何人比。\n\n作者：周邦彦",
        "《菩萨蛮 · 梅雪》\n银河宛转三千曲。浴凫飞鹭澄波绿。何处是归舟。夕阳江上楼。\r\n天憎梅浪发。故下封枝雪。深院卷帘看。应怜江上寒。\n\n作者：周邦彦",
        "《品令 · 商调 · 梅花》\n夜阑人静。月痕寄、梅梢疏影。帘外曲角栏干近。旧携手处，花发雾寒成阵。\r\n应是不禁愁与恨。纵相逢难问。黛眉曾把春衫印。后期无定。断肠香销尽。\n\n作者：周邦彦",
        "《促拍满路花 · 仙吕 · 思情》\n帘烘泪雨干，酒压愁城破。冰壶防饮渴，培残火。朱消粉退，绝胜新梳裹。不是寒宵短，日上三竿，殢人犹要同卧。\r\n如今多病，寂寞章台左。黄昏风弄雪，门深锁。兰房密爱，万种思量过。也须知有我。著甚情悰，你但忘了人呵。\n\n作者：周邦彦",
        "《点绛唇 · 仙吕》\n辽鹤归来，故乡多少伤心地。寸书不寄。鱼浪空千里。\r\n凭仗桃根，说与凄凉意。愁无际。旧时衣袂。犹有东门泪。\n\n作者：周邦彦",
        "《少年游 · 黄钟楼月》\n檐牙缥缈小倡楼。凉月挂银钩。聒席笙歌，透帘灯火，风景似扬州。\r\n当时面色欺春雪，曾伴美人游。今日重来，更无人问，独自倚阑愁。\n\n作者：周邦彦",
        "《玉楼春 · 大石》\n桃溪不作从容住，秋藕绝来无续处。当时相候赤阑桥，今日独寻黄叶路。\r\n烟中列岫青无数，雁背夕阳红欲暮。人如风后入江云，情似雨余黏地絮。\n\n作者：周邦彦",
        "《感皇恩 · 大石标韵》\n露柳好风标，娇莺能语。独占春光最多处。浅颦轻笑，未肯等闲分付。为谁心子里，长长苦。\r\n洞房见说，云深无路。凭仗青鸾道情素。酒空歌断，又被涛江催去。怎奈向、言不尽，愁无数。\n\n作者：周邦彦",
        "《燕归梁 · 高平 · 晓》\n帘底新霜一夜浓。短烛散飞虫。曾经洛浦见惊鸿。关山隔、梦魂通。\r\n明星晃晃，回津路转，榆影步花骢。欲攀云驾倩西风。吹清血、寄玲珑。\n\n作者：周邦彦",
        "《青房并蒂莲 · 维扬怀古》\n醉凝眸。正楚天秋晚，远岸云收。草绿莲红，□映小汀洲。芰荷香里鸳鸯浦，恨菱歌、惊起眠鸥。望去帆、一派湖光，棹声咿哑橹声柔。\r\n愁窥汴堤细柳，曾舞送莺时，锦缆龙舟。拥倾国纤腰皓齿，笑倚楼。空令五湖夜月，也羞照三十六宫秋。正浪吟、不觉回桡，水花风叶两悠悠。\n\n作者：周邦彦",
        "《一剪梅》\n一剪梅花万样娇。斜插梅枝，略点眉梢。轻盈微笑舞低回，何事尊前，拍手误招。\r\n夜渐寒深酒渐消。袖里时闻，玉钏轻敲。城头谁恁促残更，银漏何如，且慢明朝。\n\n作者：周邦彦",
        "《满庭芳》\n白玉楼高，广寒宫阙，暮云如幛褰开。银河一派，流出碧天来。无数星躔玉李，冰轮动、光满楼台。登临处，全胜瀛海，弱水浸蓬莱。\r\n云鬟，香雾湿，月娥韵涯，云冻江梅。况餐花饮露，莫惜裴徊。坐看人间如掌，山河影、倒入琼杯。归来晚，笛声吹彻，九万里尘埃。\n\n作者：周邦彦",
        "《花心动 · 双调》\n帘卷青楼，东风暖，杨花乱飘晴昼。兰袂褪香，罗帐褰红，绣枕旋移相就。海棠花谢春融暖，偎人恁、娇波频溜。象床稳，鸳衾谩展，浪翻红绉。一夜情浓似酒。\r\n香汗渍鲛绡，几番微透。鸾困凤慵，娅姹双眉，画也画应难就。问伊可煞□人厚。梅萼露、胭脂檀口。从此后、纤腰为郎管瘦。\n\n作者：周邦彦",
        "《蓦山溪》\n楼前疏柳，柳外无穷路。翠色四天垂，数峰青、高城阔处。江湖病眼，偏向此山明，愁无语。空凝伫。两两昏鸦去。\n平康巷陌，往事如花雨。十载却归来，倦追寻、酒旗戏鼓。今宵幸有，人似月婵娟，霞袖举。杯深注。一曲黄金缕。\n\n作者：周邦彦",
        "《南歌子》\n宝合分时果，金盘弄赐冰。晓来阶下按新声。恰有一方明月、可中庭。\r\n露下天如水，风来夜气清。娇羞不肯傍人行。扬下扇儿拍手、引流萤。\n\n作者：周邦彦",
        "《鹤冲天 · 溧水长寿乡作》\n梅雨霁，暑风和，高柳乱蝉多。小园台榭远池波，鱼戏动新荷。\r\n薄纱厨，轻羽扇，枕冷簟凉深院。此时情绪此时天，无事小神仙。\n\n作者：周邦彦",
        "《鹤冲天》\n白角簟，碧纱厨。梅雨乍晴初。谢家池畔正清虚。香散嫩芙蕖。\r\n日流金，风解愠。一弄素琴歌舞。慢摇纨扇诉花笺。吟待晚凉天。\n\n作者：周邦彦",
        "《夜游宫》\n一阵斜风横雨。薄衣润、新添金缕。不谢铅华更清素。倚筠窗，弄么弦，娇欲语。\r\n小阁横香雾。正年少、小娥愁绪。莫是栽花被花妒。甚春来，病恹恹，无会处。\n\n作者：周邦彦",
        "《解语花 · 高平元宵》\n风销绛蜡，露浥红莲，灯市光相射。桂华流瓦。纤云散、耿耿素娥欲下。\r\n衣裳淡雅。看楚女纤腰一把。箫鼓喧，人影参差，满路飘香麝。\r\n因念都城放夜。望千门如画，嬉笑游冶。钿车罗帕。\r\n相逢处、自有暗尘遂马。年光是也。唯只见旧情衰谢。\r\n清漏移，飞盖归来，从舞休歌罢。\n\n作者：周邦彦",
        "《木兰花慢 · 其五》\n软尘飞不到，过微雨、锦机张。正荫绿池幽，交枝径窄，临水追凉。宫妆。盖罗障暑，泛青苹、乱舞五云裳。迷眼红绡绛彩，翠深偷见鸳鸯。湖光。\n两岸潇湘。风荐爽、扇摇香。算恼人偏是，萦丝露藕，连理秋房。涉江。采芳旧恨，怕红衣、夜冷落横塘。折得荷花忘却，棹歌唱入斜阳。\n\n作者：周密",
        "《南楼令 · 次陈君衡韵》\n桂影满空庭。秋更廿五声。一声声、都是消凝。新雁旧蛩相应和。禁不过、冷清清。\r\n酒与梦俱醒。病因愁做成。展红绡、犹有馀馨。暗想芙蓉城下路，花可可、雾冥冥。\n\n作者：周密",
        "《南楼令 · 次陈君衡韵》\n开了木芙蓉。一年秋已空。送新愁、千里孤鸿。摇落江蓠多少恨，吟不尽、楚云峰。\r\n往事夕阳红。故人江水东。翠衾寒、几夜霜浓。梦隔屏山飞不去，随夜鹊、绕疏桐。\n\n作者：周密",
        "《玲珑四犯 · 戏调梦窗》\n波暖尘香，正嫩日轻阴，摇荡清昼。几日新晴，初展绮枰纹绣。年少忍负韶华，尽占断、艳歌芳酒。看翠帘、蝶舞蜂喧，催趁禁烟时候。\r\n杏腮红透梅钿皱。燕将归、海棠厮句。寻芳较晚，东风约、还在刘郎后。凭问柳陌旧莺，人比似、垂杨谁瘦。倚画阑无语，春恨远、频回首。\n\n作者：周密",
        "《宴清都 · 登霅川图有赋》\n老去闲情懒。东风外、菲菲花絮零乱。轻鸥涨绿，啼鹃暗碧，一春过半。寻芳已是来迟，怕迤逦、华年暗换。应怅恨、白雪歌空，秋霜鬓冷谁管。\n凭阑自笑清狂，事随花谢，愁与春远。持杯顾曲，登楼赋笔，杜郎才减。前欢已隔残照，但耿耿、临高望眼。溯流红、一棹归时，半蟾弄晚。\n\n作者：周密",
        "《祝英台近》\n烛摇花，香袅穗，独自奈春冷。过了收灯，才始作花信。无端雨外馀酲，莺边残梦，又还动、惜芳心性。\n忍重省。几多绿意红情，吟笺倩谁整。香减春衫，老却旧荀令。小楼深闭东风，曲屏斜倚，知他是、为谁成病。\n\n作者：周密",
        "《齐天乐》\n清溪数点芙蓉雨，苹飙泛凉吟艗。洗玉空明，浮珠沆瀣，人静籁沈波息。仙潢咫尺。想翠宇琼楼，有人相忆。天上人间，未知今夕是何夕。\r\n此生此夜此景，自仙翁去后，清致谁识。散发吟商，簪花弄水，谁伴凉宵横笛。流年暗惜。怕一夕西风，井梧吹碧。底事闲愁，醉歌浮大白。\n\n作者：周密",
        "《大酺 · 春阴怀旧》\n又子规啼，酴醾谢，寂寂春阴池阁。罗窗人病酒，奈牡丹初放，晚风还恶。燕燕归迟，莺莺声懒，闲罥秋千红索。三分春过二，尚剩寒犹凝，翠衣香薄。傍鸳径鹦笼，一池萍碎，半檐花落。最怜春梦弱。\r\n楚台远、空负朝云约。谩念想、清歌锦瑟，翠管瑶尊，几回沉醉东园酌。燕麦兔葵恨，倩谁访、画阑红药。况多病、腰如削。相如老去，赋笔吟笺闲却。此情怕人问著。\n\n作者：周密",
        "《风入松 · 立春日即席次寄闲韵》\n柳梢烟软已璁珑。娇眼试东风。情丝又逐青丝乱，剩寒轻、犹恋芳栊。笋玉新裁早燕，杏钿时引晴蜂。\n当时兰柱系花骢。人在小楼东。莺娇戏索迎春句，爱露笺、新染香红。未信闲情便懒，探花拚醉琼钟。\n\n作者：周密",
        "《祝英台近 · 赋揽秀园》\n步玲珑，寻窈窕，瑶草四时碧。小小蓬莱，花气透帘隙。几回翠水荷初，苍崖梅小，绮寮掩、玉壶春色。\n柳屏窄。芳槛日日东风，几醉几吟笔。曲折花房，莺燕似相识。最怜灯影才收，歌尘初静，画楼外、一声秋笛。\n\n作者：周密",
        "《六幺令 · 次韵刘养源赋雪》\n痴云剪叶，檐滴夜深悄。银城飞捷翠垄，占祥丰年报。白战清吟未了。寒鹊惊枝晓。鹤迷翠表。山阴今日，醉卧何人问安道。\r\n交映虚窗净沼。不许游尘到。谁念絮帽茸裘，叹幼安今老。玉鉴修眉未扫。白雪词新草。冰蟾光皎。梅心香动，闲看春风上琼岛。\n\n作者：周密",
        "《六幺令 · 春雪再和》\n回风带雨，冻涩漏声悄。小窗照影虚白，几误邻鸡报。千树天花绽了。鹄立通明晓。眼空八表。宫袍带月，醉里应迷灞陵道。\r\n风静琼林翠沼。片片随春到。吟鞯十里新堤，怪四山青老。玉唾珠尘怕扫。句冷池塘草。白天寒皎。飞琼何在，梦觅梨云度仙岛。\n\n作者：周密",
        "《声声慢 · 柳花咏》\n燕泥沾粉，鱼浪吹香，芳堤十里新晴。静惹游丝，花边袅袅扶春。多情最怜飘泊，记章台、曾绾青青。堪爱处，是扑帘娇软，随马轻盈。\n长是河桥三月，做一番晴雪，恼乱诗魂。带雨沾衣，罗襟点点离痕。休缀潘郎鬓影，怕绿窗、年少人惊。卷春去，剪东风、千缕碎云。\n\n作者：周密",
        "《杏花天》\n金池琼苑曾经醉。是多少、红情绿意。东风一枕游仙睡。换却莺花人世。\n渐暮色、鹃声四起。正愁满、香沟御水。一色柳烟三十里。为问春归那里。\n\n作者：周密",
        "《祝英台近 · 后溪次韵日熙堂主人》\n殢馀酲，寻旧雨，愁与病相半。绿意阴阴，丝竹静深院。绝怜事逐春移，泪随花落，似剪断、鲛房珠串。\n喜重见。为谁倦酒慵诗，筠屏掩双扇。白发潘郎，羞见看花伴。可堪好梦残时，新愁生处，烟月冷、子规声断。\n\n作者：周密",
        "《声声慢 · 送王圣与次韵》\n琼壶歌月，白发簪花，十年一梦扬州。恨入琵琶，小怜重见湾头。尊前漫题金缕，奈芳情、已逐东流。还送远，甚长安乱叶，都是闲愁。\n次第重阳近也，看黄花绿酒，也合迟留。脆柳无情，不堪重系行舟。百年正消几别，对西风、休赋登楼。怎去得，怕凄凉时节，团扇悲秋。\n\n作者：周密",
        "《扫花游 · 九日怀归》\n江蓠怨碧，早过了霜花，锦空洲渚。孤蛩自语。正长安乱叶，万家砧杵。尘染秋衣，谁念西风倦旅。恨无据。怅望极归舟，天际烟树。\r\n心事曾细数。怕水叶沈红，梦云离去。情丝恨缕。倩回纹为织，那时愁句。雁字无多，写得相思几许。暗凝伫。近重阳、满城风雨。\n\n作者：周密",
        "《高阳台 · 寄越中诸友》\n小雨分江，残寒迷浦，春容浅入蒹葭。雪霁空城，燕归何处人家。梦魂欲渡苍茫去，怕梦轻、还被愁遮。感流年，夜汐东还，冷照西斜。\n萋萋望极王孙草，认云中烟树，鸥外春沙。白发青山，可怜相对苍华。归鸿自趁潮回去，笑倦游、犹是天涯。问东风，先到垂杨，后到梅花。\n\n作者：周密",
        "《一萼红 · 登蓬莱阁有感》\n步深幽，正云黄天淡，雪意未全休。鉴曲寒沙，茂林烟草，俯仰千古悠悠。岁华晚，漂零渐远，谁念我，同载五湖舟？磴古松斜，崖阴苔老，一片清愁。\r\n回首天涯归梦，几魂飞西浦，泪洒东州。故国山川，故园心眼，还似王粲登楼。最负他，秦鬟妆镜，好河山，何事此时游！为唤狂吟老监，共赋销忧。\n\n作者：周密",
        "《祝英台近 · 其一 · 登多景楼》\n瓮城高，盘径近。十里笋舆稳。欲驾还休，风雨苦无准。古来多少英雄，平沙遗恨。又总被、长江流尽。\r\n倩谁问。因甚衣带中分，吾家自畦畛。落日潮头，慢写属镂愤。断肠烟树扬州，兴亡休论。正愁尽、河山双鬓。\n\n作者：岳珂",
        "《祝英台近 · 北固亭》\n澹烟横，层雾敛。胜概分雄占。月下鸣榔，风急怒涛飐。关河无限清愁，不堪临鉴。正霜鬓、秋风尘染。\r\n漫登览。极目万里沙场，事业频看剑。古往今来，南北限天堑。倚楼谁弄新声，重城正掩。历历数、西州更点。\n\n作者：岳珂",
        "《木兰花慢 · 送人之官九华》\n霭芳阴未解，乍天气、过元宵。讶客袖犹寒，吟窗易晓，春色无聊。梅梢。尚留顾藉，滞东风、未肯雪轻飘。知道诗翁欲去，递香要送兰桡。清标。\r\n会上丛霄。千里阻、九华遥。料今朝别后，他时有梦，应梦今朝。河桥。柳愁未醒，赠行人、又恐越魂销。留取归来系马，翠长千缕柔条。\n\n作者：周端臣",
        "《玉楼春》\n华堂帘幕飘香雾。一搦楚腰轻束素。翩跹舞态燕还惊，绰约妆容花尽妒。\r\n樽前谩咏高唐赋。巫峡云深留不住。重来花畔倚阑干，愁满阑干无倚处。\n\n作者：周端臣",
        "《点绛唇 · 访牟存叟南漪钓隐》\n午梦初回，卷帘尽放春愁去。昼长无侣，自对黄鹂语。\r\n絮影蘋香，春在无人处。移舟去，未成新句，一砚梨花雨。\n\n作者：周晋",
        "《清平乐》\n图书一室。香暖垂帘密。花满翠壶熏研席。睡觉满窗晴日。\n手寒不了残棋。篝香细勘唐碑。无酒无诗情绪，欲梅欲雪天时。\n\n作者：周晋",
        "《柳梢青 · 杨花》\n似雾中花，似风前雪，似雨馀云。本自无情，点萍成绿，却又多情。\r\n西湖南陌东城。甚管定、年年送春。薄幸东风，薄情游子，薄命佳人。\n\n作者：周晋",
        "《一剪梅》\n染泪修书寄彦章。贪做前廊，忘却回廊。功名成就不还乡，铁做心肠，石做心肠。\n红日三竿懒画妆。虚度韶光，瘦损容光。不知何日得成双，羞对鸳鸯，懒对鸳鸯。\n\n作者：易祓妻",
        "《一丛花 · 括杜工部饮中八仙歌》\n知章骑马似乘船。落井眼花圆。汝阳三斗朝天去，左丞相、鲸吸长川。潇洒宗之，皎如玉树，举盏望青天。\n长斋苏晋爱逃禅，李白富诗篇。三杯草圣传张旭，更焦遂、五斗惊筵。一笑相逢，衔杯乐圣，同是饮中仙。\n\n作者：林正大",
        "《长相思 · 吴山青》\n吴山青，越山青。两岸青山相对迎。争忍有离情。\r\n君泪盈，妾泪盈。罗带同心结未成，江边潮已平。\n\n作者：林逋",
        "《点绛唇 · 金谷年年》\n金谷年年，乱生春色谁为主？馀花落处，满地和烟雨。\r\n又是离歌，一阕长亭暮。王孙去，萋萋无数，南北东西路。\n\n作者：林逋",
        "《霜天晓角》\n冰清霜洁。昨夜梅花发。甚处玉龙三弄，声摇动、枝头月。\n梦绝。金兽爇。晓寒兰烬灭。要卷珠帘清赏，且莫扫、阶前雪。\n\n作者：林逋",
        "《百字令 · 戴平轩新居，子侄新婚》\n排云拓月，向天上移下，神仙华屋。画栋飞檐千万落，黼黼城南乔木。出谷莺迁，趋庭燕尔，袍绾登科绿。嫦娥分付，广寒今夜花烛。\r\n遥想高越于门，烂盈百辆，夹道争车毂。春满剡溪溪上路，一任瑶华飞六。舆奉潘慈，楼高华萼，坐享齐眉福。庭槐列戟，公侯衮衮相属。\n\n作者：东冈",
        "《忆秦娥》\n与君别。相思一夜梅花发。梅花发。凄凉南浦，断桥斜月。\r\n盈盈微步凌波袜。东风笑倚天涯阔。天涯阔。一声羌管，暮云愁绝。\n\n作者：房舜卿",
        "《洞仙歌》\n飞梁压水，虹影澄清晓。橘里渔村半烟草。今来古往，物是人非，天地里，唯有江山不老。\r\n雨巾风帽。四海谁知我。一剑横空几番过。按玉龙、嘶未断，月冷波寒，归去也、林屋洞天无锁。认云屏烟障是吾庐，任满地苍苔，年年不扫。\n\n作者：林外",
        "《满江红 · 冬至》\n寒谷春生，熏叶气、玉筒吹谷。新阳后、便占新岁，吉云清穆。休把心情关药裹，但逢节序添诗轴。笑强颜、风物岂非痴，终非俗。\r\n清昼永，佳眠熟。门外事，何时足。且团栾同社，笑歌相属。着意调停云露酿，从头检举梅花曲。纵不能、将醉作生涯，休拘束。\n\n作者：范成大",
        "《满江红 · 罨画溪山》\n罨画溪山，行欲遍、风蒲还举。天渐远、水云初静，柁楼人语。月色波光看不定，玉虹横卧金鳞舞。看五湖、今夜只扁舟，追千古。\r\n怀往事，渔樵侣。曾共醉，松江渚。算今年依旧，一杯沧浦。宇宙此身元是客，不须怅望家何许。但中秋、时节好溪山，皆吾土。\n\n作者：范成大",
        "《蝶恋花》\n春涨一篙添水面。芳草鹅儿，绿满微风岸。画舫夷犹湾百转。横塘塔近依前远。\r\n江国多寒农事晚。村北村南，谷雨才耕遍。秀麦连冈桑叶贱。看看尝面收新茧。\n\n作者：范成大",
        "《朝中措 · 天容云意写秋光》\n天容云意写秋光。木叶半青黄。珍重西风祛暑，轻衫早怯新凉。\r\n故人情分，留连病客，孤负清觞。陌上千愁易散，尊前一笑难忘。\n\n作者：范成大",
        "《南歌子 · 槁项诗馀瘦》\n槁项诗馀瘦，愁肠酒后柔。晚凉团扇欲知秋。卧看明河银影、界天流。\r\n鹤警人初静，虫吟夜更幽。佳辰只合算花筹。除了一天风月、更何求。\n\n作者：范成大",
        "《南歌子 · 怅望梅花驿》\n怅望梅花驿，凝情杜若洲。香云低处有高楼，可惜高楼不近木兰舟。\r\n缄素双鱼远，题红片叶秋。欲凭江水寄离愁，江已东流那肯更西流。\n\n作者：范成大",
        "《水调歌头 · 细数十年事》\n细数十年事，十处过中秋。今年新梦，忽到黄鹤旧山头。老子个中不浅，此会天教重见，今古一南楼。星汉淡无色，玉镜独空浮。\r\n敛秦烟，收楚雾，熨江流。关河离合，南北依旧照清愁。想见姮娥冷眼，应笑归来霜鬓，空敝黑貂裘。酾酒问蟾兔，肯去伴沧洲。\n\n作者：范成大",
        "《惜分飞 · 易散浮云难再聚》\n易散浮云难再聚。遮莫相随百步。谁唤行人去。石湖烟浪渔樵侣。\r\n重别西楼肠断否。多少凄风苦雨。休梦江南路。路长梦短无寻处。\n\n作者：范成大",
        "《惜分飞 · 南浦舟中与江西帅漕酌别，夜后忽大雪》\n画戟锦车皆雅故。箫鼓留连客住。南浦春波暮。难忘罗袜生尘处。\r\n明日船旗应不驻。且唱断肠新句。卷尽珠帘雨。雪花一夜随人去。\n\n作者：范成大",
        "《醉落魄 · 雪晴风作》\n雪晴风作。松梢片片轻鸥落。玉楼天半褰珠箔。一笛梅花，吹裂冻云幕。\r\n去年小猎漓山脚。弓刀湿遍犹横槊。今年翻怕貂裘薄。寒似去年，人比去年觉。\n\n作者：范成大",
        "《霜天晓角 · 少年豪纵》\n少年豪纵。袍锦团花凤。曾是京城游子，驰宝马、飞金鞚。\r\n旧游浑似梦。鬓点吴霜重。多少燕情莺意，都泻入、玻璃瓮。\n\n作者：范成大",
        "《醉落魄 · 栖乌飞绝》\n栖乌飞绝。绛河绿雾星明灭。烧香曳簟眠清樾。花久影吹笙，满地淡黄月。\r\n好风碎竹声如雪。昭华三弄临风咽。鬓丝撩乱纶巾折。凉满北窗，休共软红说。\n\n作者：范成大",
        "《朝中措 · 长年心事寄林扃》\n长年心事寄林扃。尘鬓已星星。芳意不如水远，归心欲与云平。\r\n留连一醉，花残日永，雨后山明。从此量船载酒，莫教闲却春情。\n\n作者：范成大",
        "《浣溪沙 · 江村道中》\n十里西畴熟稻香。槿花篱落竹丝长。垂垂山果挂青黄。\r\n浓雾知秋晨气润，薄云遮日午阴凉。不须飞盖护戎装。\n\n作者：范成大",
        "《破阵子 · 祓禊》\n漂泊天隅佳节，追随花下群贤。只欠山阴修禊帖，却比兰亭有管弦。舞裙香未湔。\n泪竹斑中宿雨，折桐雪里蛮烟。唤起杜陵饥客恨，人在长安曲水边。碧云千叠山。\n\n作者：范成大",
        "《宝鼎现》\n夕阳西下，暮霭红隘，香风罗绮。乘丽景、华灯争放，浓焰烧空连锦砌。睹皓月、浸严城如画，花影寒笼绛蕊。渐掩映、芙蓉万顷，迤逦齐开秋水。太守无限行歌意。拥麾幢、光动珠翠。倾万井、歌台舞榭，瞻望朱轮骈鼓吹。\n控宝马、耀貔貅千骑。银烛交光数里。似乱簇、寒星万点，拥入蓬壶影里。宴阁多才，环艳粉、瑶簪珠履。恐看看、丹诏催奉，宸游燕侍。便趁早、占通宵醉。缓引笙歌妓。任画角、吹老寒梅，月落西楼十二。\n\n作者：范周",
        "《阮郎归》\n钓鱼船上谢三郎。双鬓已苍苍。蓑衣未必清贵，不肯换金章。\r\n汀草畔，浦花旁。静鸣榔。自来好个，渔父家风，一片潇湘。\n\n作者：俞紫芝",
        "《苏幕遮》\n地钟灵，天应瑞。簇簇香苞、团作真珠蕊。玉宇瑶台分十二。要伴姮娥，月里双双睡。\n月如花，花似月。花月生香，添此真奇异。不许扬州夸间气。昨夜春风，唤醒琼琼醉。\n\n作者：俞紫芝",
        "《望江南》\n春睡起，积雪满燕山。万里长城横缟带，六街灯火已阑珊。人立蓟楼间。\r\n空懊恼，独客此时还。辔压马头金错落，鞍笼驼背锦斓班。肠断唱门关。\n\n作者：金德淑",
        "《瑞鹤仙 · 其二寿萧通判十月初一日》\n小春天未雪。见两蕊三花，放梅时节。昴宿孕人杰。\n对梅花雪片，平分风月。冰清玉洁。天赋与、仙风道骨。\n更等闲、来访刘仙，觅取秘传真诀。\n闻说。辉联台宿，瑞应文昌，世承阀阅。相门事业。有祖父、旧风烈。\n管泥封飞下，沙堤归来，光复青毡旧物。庆家传、八叶联芳，又添一叶。\n\n作者：哀长吉",
        "《百字令》\n残蝉断雁，政西风萧索，夕阳流水。落木无边幽眺处，云拥登山屐齿。岁月如驰，古今同梦，惟有悲欢异。绿尊空对，故人相望千里。\r\n追念淮海当年，五云行殿，咫尺天颜喜。清晓胪传仙仗里，衣染玉龙香细。今日天涯，黄花零乱，满眼重阳泪。艰难多病，二陵无奈秋思。\n\n作者：俞处俊",
        "《贺新凉 · 梅》\n梦里骖鸾鹤。觉三山不远，依前海风吹落。浮到五湖烟月上，刚被梅香醉着。粲玉树、轻明疏薄。十万琼琚天女队，捧冰壶、玉液琉璃杓。来伴我，荐清酌。\r\n恍然梦断浑非昨。问溪边竹外，新来为谁开却。无限冰魂招不得，拟把离骚唤觉。待抖擞、红尘双脚。万里瑶台终一到，想玉奴、不负东昏约。留此恨，寄残角。\n\n作者：俞国宝",
        "《清平乐》\n数声乌鹊。院宇寒萧索。杨柳梢头秋过却。无叶可供风落。\n可人犹有芙蕖。向人冷澹妆梳。云外征鸿过尽，夕阳依旧平芜。\n\n作者：俞国宝",
        "《昭君怨 · 亦名宴西园》\n晴日烘香花睡。花艳浮杯人醉。杨柳绿丝风。水溶溶。\n留恋芳丛深处。懒上锦鞯归去。待得牡丹开。更同来。\n\n作者：侯寘",
        "《杏花天 · 豫章重午》\n宝钗整鬓双鸾斗。睡未醒、熏风襟袖。彩丝皓腕宜清昼。更艾虎、衫儿新就。\n玉杯共饮菖蒲酒。愿耐夏、宜春厮守。榴花故意红添皱。映得人来越瘦。\n\n作者：侯寘",
        "《霜天晓角 · 为夜游湖作》\n欢娱电掣。何况轻离别。料得两情无奈，思量尽、总难说。\n酒热。凄兴发。共寻波底月。长结西湖心愿，水有尽、情无歇。\n\n作者：姜特立",
        "《桂枝香》\n西风满目。渐院落悄清，愁近银烛。多少虫书堕翠，又随波縠。姮娥半露扶疏影，向虚檐、似知幽独。浦鸿声断，枝乌漏永，芳梦难续。\n记旧日、离亭细嘱。早归趁香边，频泛醽醁。谁遣而今，对景黛娥双蹙。玉鞭但共秋光远，漫空怜、如许金粟。露零襟冷，萧萧更兼，数竿修竹。\n\n作者：施翠岩",
        "《小重山 · 潭州红梅》\n人绕湘皋月坠时。斜横花树小，浸愁漪。一春幽事有谁知。东风冷、香远茜裙归。\r\n鸥去昔游非。遥怜花可可，梦依依。九疑云杳断魂啼。相思血，都沁绿筠枝。\n\n作者：姜夔",
        "《蓦山溪 · 题钱氏溪月》\n与鸥为客。绿野留吟屐。两行柳垂阴，是当日、仙翁手植。一亭寂寞。烟外带愁横，荷苒苒，展凉云，横卧虹千尺。\r\n才因老尽，秀句君休觅。万绿正迷人，更愁入、山阳夜笛。百年心事，惟有玉阑知，吟未了，放船回，月下空相忆。\n\n作者：姜夔",
        "《忆王孙 · 番阳彭氏小楼作》\n冷红叶叶下塘秋。长与行云共一舟。零落江南不自由。\r\n两绸缪。料得吟鸾夜夜愁。\n\n作者：姜夔",
        "《鹧鸪天》\n京洛风流绝代人，因何风絮落溪津。笼鞋浅出鸦头袜，知是凌波缥缈身。\r\n红乍笑，绿长颦，与谁同度可怜春。鸳鸯独宿何曾惯，化作西楼一缕云。\n\n作者：姜夔",
        "《夜行船》\n略彴横溪人不度。听流澌、佩环无数。屋角垂枝，船头生影，算唯有、春知处。\r\n回首江南天欲暮。折寒香、倩谁传语。玉笛无声，诗人有句，花休道、轻分付。\n\n作者：姜夔",
        "《水龙吟》\n夜深客子移舟处，两两沙禽惊起。红衣入桨，青灯摇浪，微凉意思。把酒临风，不思归去，有如此水。况茂林游倦，长干望久，芳心事、箫声里。\r\n屈指归期尚未。鹊南飞、有人应喜。画栏桂子，留香小待，提携影底。我已情多，十年幽梦，略曾如此。甚谢郎、也恨飘零，解道月明千里。\n\n作者：姜夔",
        "《喜迁莺慢 · 玉珂朱組》\n玉珂朱组。又占了、道人林下真趣。窗户新成，青红犹润，双燕为君胥宇。秦淮贵人宅第，问谁记、六朝歌舞。总付与、在柳桥花馆，玲珑深处。\r\n居士。闲记取。高卧未成，且种松千树。觅句堂深，写经窗静，他日任听风雨。列仙更教谁做，一院双成俦侣。世间住。且休将鸡犬，云中飞去。\n\n作者：姜夔",
        "《小重山》\n寒食飞红满帝城。慈乌相对立，柳青青。玉阶端笏细陈情。天恩许，春尽可还京。\r\n鹊报倚门人。安舆扶上了，更亲擎。看花携乐缓行程。争迎处，堂下拜公卿。\n\n作者：姜夔",
        "《洞仙歌 · 黄木香赠辛稼轩》\n花中惯识，压架玲珑雪。乍见缃蕤间琅叶。恨春风将了，染额人归，留得个、袅袅垂香带月。\r\n鹅儿真似酒，我爱幽芳，还比酴醾又娇绝。自种古松根，待看黄龙，乱飞上、苍髯五鬣。更老仙、添与笔端春，敢唤起桃花，问谁优劣。\n\n作者：姜夔",
        "《永遇乐 · 次韵辛克清先生》\n我与先生，夙期已久，人间无此。不学杨郎，南山种豆，十一徵微利。\r\n云霄直上，诸公衮衮，乃作道边苦李。五千言，老来受用，肯教造物儿戏。\r\n东冈记得，同来胥宇，岁月几何难计。柳老悲桓，松高对阮。\r\n未办为邻地。长干白下，青楼朱阁，往往梦中槐蚁。\r\n却不如、洼尊放满，老夫未醉。\n\n作者：姜夔",
        "《永遇乐 · 次稼轩北固楼词韵》\n云隔迷楼，苔封很石，人向何处？数骑秋烟，一篙寒汐，千古空来去。使君心在、苍厓绿嶂，苦被北门留住。有尊中酒差可饮，大旗尽绣熊虎。\r\n前身诸葛，来游此地，数语便酬三顾。楼外冥冥，江皋隐隐，认得征西路。中原生聚，神京耆老，南望长淮金鼓。问当时依依种柳，至今在否？\n\n作者：姜夔",
        "《汉宫春 · 次韵稼轩蓬莱阁》\n一顾倾吴。苎萝人不见，烟杳重湖。当时事如对弈，此亦天乎。大夫仙去，笑人间、千古须臾。有倦客、扁舟夜泛，犹疑水鸟相呼。\r\n秦山对楼自绿，怕越王故垒，时下樵苏。只今倚阑一笑，然则非欤。小丛解唱，倩松风、为我吹竽。更坐待、千岩月落，城头眇眇啼乌。\n\n作者：姜夔",
        "《少年游 · 戏平甫》\n双螺未合，双蛾先敛，家在碧云西。别母情怀，随郎滋味，桃叶渡江时。\r\n扁舟载了，匆匆归去，今夜泊前溪。杨柳津头，梨花墙外，心事两人知。\n\n作者：姜夔",
        "《兰陵王》\n柳花白。飞入青烟巷陌。凭高处，愁锁断桥，十里东风正无力。西湖路咫尺。犹阻仙源信息。伤心事，还似去年，中酒恹恹度寒食。闲窗掩春寂。但粉指留红，茸唾凝碧。歌尘不散蒙香泽。\r\n念鸾孤金镜，雁空瑶瑟。芳时凉夜尽怨忆。梦魂省难觅。鳞鸿，渺踪迹。纵罗帕亲题，锦字谁织。缄情欲寄重城隔。又流水斜照，倦箫残笛。楼台相望，对暮色，恨无极。\n\n作者：施岳",
        "《疏影 · 催梅》\n低枝亚实。望翠阴护晓，幽梦难觅。凄楚霓裳，琼阙瑶台，经年暗锁清逸。春风似怪重门掩，未许入、玉堂吟笔。想寿阳，却厌新妆，倦抹粉花宫额。\r\n还记孤山旧路，未应便负了，波冷蟾白。莫寄相思，惟有寒烟，伴我骚人闲寂。东君须自怜疏影，又何待、山前雪积。好试敲、羯鼓声催，与约鼎羹消息。\n\n作者：施枢",
        "《点绛唇 · 其一兰花》\n潇洒寒林，玉丛遥映松篁底。凤簪斜倚。笑傲东风里。\r\n一种幽芳，自有先春意。香风细。国人争媚。不数桃和李。\n\n作者：姚述尧",
        "《小重山》\n谁向江头遣恨浓。碧波流不断，楚山重。柳烟和雨隔疏钟。黄昏后，罗幕更朦胧。\r\n桃李小园空。阿谁犹笑语，拾残红。珠帘卷尽落花风。人不见，春在绿芜中。\n\n作者：祖可",
        "《西江月》\n凤额绣帘高卷，兽环朱户频摇。两竿红日上花梢。春睡厌厌难觉。\r\n好梦狂随飞絮，闲愁浓胜香醪。不成雨暮与云朝。又是韶光过了。\n\n作者：柳永",
        "《倾杯乐》\n禁漏花深，绣工日永，蕙风布暖。变韶景、都门十二，元宵三五，银蟾光满。连云复道凌飞观。耸皇居丽，嘉气瑞烟葱茜。翠华宵幸，是处层城阆苑。\r\n龙凤烛、交光星汉。对咫尺鳌山开羽扇。会乐府两籍神仙，梨园四部弦管。向晓色、都人未散。盈万井、山呼鳌抃。愿岁岁，天仗里，常瞻凤辇。\n\n作者：柳永",
        "《倾杯乐》\n皓月初圆，暮云飘散，分明夜色如晴昼。渐消尽、醺醺残酒。危阁回、凉生襟袖。追旧事、一饷凭阑久。如何媚容艳态，抵死孤欢偶。\r\n朝思暮想，自家空恁添清瘦。算到头、谁与伸剖。向道我别来，为伊牵系，度岁经年，偷眼觑、也不忍觑花柳。可惜恁、好景良宵，未曾略展双眉暂开口。问甚时与你，深怜痛惜还依旧。\n\n作者：柳永",
        "《迎新春》\n嶰管变青律，帝里阳和新布。晴景回轻煦。庆嘉节、当三五。列华灯、千门万户。遍九陌、罗绮香风微度。十里然绛树。鳌山耸、喧天箫鼓。\r\n渐天如水，素月当午。香径里、绝缨掷果无数。更阑烛影花阴下，少年人、往往奇遇。太平时、朝野多欢民康阜。随分良聚。堪对此景，争忍独醒归去。\n\n作者：柳永",
        "《鹤冲天 · 闲窗漏永》\n闲窗漏永，月冷霜华堕。悄悄下帘幕，残灯火。再三追往事，离魂乱，愁肠锁。无语沉吟坐。好天好景，未省展眉则个。\r\n从前早是多成破。何况经岁月，相抛亸。假使重相见，还得似、旧时么。悔恨无计那。迢迢良夜，自家只恁摧挫。\n\n作者：柳永",
        "《古倾杯》\n冻水消痕，晓风生暖，春满东郊道。迟迟淑景，烟和露润，偏绕长堤芳草。断鸿隐隐归飞，江天杳杳。遥山变色，妆眉淡扫。目极千里，闲倚危樯迥眺。\r\n动几许、伤春怀抱。念何处、韶阳偏早。想帝里看看，名园芳树，烂漫莺花好。追思往昔年少。继日恁、把酒听歌，量金买笑。别后暗负，光阴多少。\n\n作者：柳永",
        "《倾杯》\n离宴殷勤，兰舟凝滞，看看送行南浦。情知道世上，难使皓月长圆，彩云镇聚。算人生、悲莫悲于轻别，最苦正欢娱，便分鸳侣。泪流琼脸，梨花一枝春带雨。\r\n惨黛蛾、盈盈无绪。共黯然消魂，重携纤手，话别临行，犹自再三、问道君须去。频耳畔低语。知多少、他日深盟，平生丹素。从今尽把凭鳞羽。\n\n作者：柳永",
        "《应天长》\n残蝉渐绝。傍碧砌修梧，败叶微脱。风露凄清，正是登高时节。东篱霜乍结。绽金蕊、嫩香堪折。聚宴处，落帽风流，未饶前哲。\n把酒与君说。恁好景佳辰，怎忍虚设。休效牛山，空对江天凝咽。尘劳无暂歇。遇良会、剩偷欢悦。歌声阕。杯兴方浓，莫便中辍。\n\n作者：柳永",
        "《少年游》\n参差烟树灞陵桥，风物尽前朝。衰杨古柳，几经攀折，憔悴楚宫腰。\r\n夕阳闲淡秋光老，离思满蘅皋。一曲阳关，断肠声尽，独自凭兰桡。\n\n作者：柳永",
        "《少年游》\n层波潋滟远山横。一笑一倾城。酒容红嫩，歌喉清丽，百媚坐中生。\n墙头马上初相见，不准拟、恁多情。昨夜杯阑，洞房深处，特地快逢迎。\n\n作者：柳永",
        "《少年游》\n世间尤物意中人。轻细好腰身。香帏睡起，发妆酒酽，红脸杏花春。\n娇多爱把齐纨扇，和笑掩朱唇。心性温柔，品流详雅，不称在风尘。\n\n作者：柳永",
        "《少年游》\n铃斋无讼宴游频。罗绮簇簪绅。施朱傅粉，丰肌清骨，容态尽天真。\n舞裀歌扇花光里，翻回雪、驻行云。绮席阑珊，凤灯明灭，谁是意中人。\n\n作者：柳永",
        "《少年游》\n一生赢得是凄凉。追前事、暗心伤。好天良夜，深屏香被，争忍便相忘。\n王孙动是经年去，贪迷恋、有何长。万种千般，把伊情分，颠倒尽猜量。\n\n作者：柳永",
        "《少年游》\n佳人巧笑值千金。当日偶情深。几回饮散，灯残香暖，好事尽鸳衾。\n如今万水千山阻，魂杳杳、信沉沉。孤棹烟波，小楼风月，两处一般心。\n\n作者：柳永",
        "《洞仙歌》\n佳景留心惯。况少年彼此，风情非浅。有笙歌巷陌，绮罗庭院。倾城巧笑如花面。恣雅态、明眸回美盼。同心绾。算国艳仙材，翻恨相逢晚。缱绻。\r\n洞房悄悄，绣被重重，夜永欢馀，共有海约山盟，记得翠云偷剪。和鸣彩凤于飞燕。间柳径花阴携手遍。情眷恋。向其间、密约轻怜事何限。忍聚散。况已结深深愿。愿人间天上，暮云朝雨长相见。\n\n作者：柳永",
        "《菊花新》\n欲掩香帏论缱绻。先敛双蛾愁夜短。催促少年郎，先去睡、鸳衾图暖。\r\n须臾放了残针线。脱罗裳、恣情无限。留取帐前灯，时时待、看伊娇面。\n\n作者：柳永",
        "《燕归梁》\n织锦裁编写意深。字值千金。一回披玩一愁吟。肠成结、泪盈襟。\r\n幽欢已散前期远，无憀赖、是而今。密凭归雁寄芳音。恐冷落、旧时心。\n\n作者：柳永",
        "《玉蝴蝶》\n渐觉芳郊明媚，夜来膏雨，一洒尘埃。满目浅桃深杏，露染风裁。银塘静、鱼鳞簟展，烟岫翠、龟甲屏开。殷晴雷。云中鼓吹，游遍蓬莱。\r\n徘徊。集𣄣前后，三千珠履，十二金钗。雅俗熙熙，下车成宴尽春台。好雍容、东山妓女，堪笑傲、北海尊罍。且追陪。凤池归去，那更重来。\n\n作者：柳永",
        "《玉蝴蝶》\n是处小街斜巷，烂游花馆，连醉瑶卮。选得芳容端丽，冠绝吴姬。绛唇轻、笑歌尽雅，莲步稳、举措皆奇。出屏帏。倚风情态，约素腰肢。\r\n当时。绮罗丛里，知名虽久，识面何迟。见了千花万柳，比并不如伊。未同欢、寸心暗许，欲话别、纤手重携。结前期。美人才子，合是相知。\n\n作者：柳永",
        "《玉蝴蝶》\n误入平康小巷，画檐深处，珠箔微褰。罗绮丛中，偶认旧识婵娟。翠眉开、娇横远岫，绿鬓亸、浓染春烟。忆情牵。粉墙曾恁，窥宋三年。\r\n迁延。珊瑚筵上，亲持犀管，旋叠香笺。要索新词，𣨼人含笑立尊前。按新声、珠喉渐稳，想旧意、波脸增妍。苦留连。凤衾鸳枕，忍负良天。\n\n作者：柳永",
        "《玉蝴蝶 · 其五 · 重阳》\n淡荡素商行暮，远空雨歇，平野烟收。满目江山，堪助楚客冥搜。素光动、云涛涨晚，紫翠冷、霜巘横秋。景清幽。渚兰香谢，汀树红愁。\r\n良俦。西风吹帽，东篱携酒，共结欢游。浅酌低吟，坐中俱是饮家流。对残晖、登临休叹，赏令节、酩酊方酬。且相留。眼前尤物，盏里忘忧。\n\n作者：柳永",
        "《满江红 · 暮雨初收》\n暮雨初收，长川静、征帆夜落。临岛屿、蓼烟疏淡，苇风萧索。几许渔人飞短艇，尽载灯火归村落。遣行客、当此念回程，伤漂泊。\r\n桐江好，烟漠漠。波似染，山如削。绕严陵滩畔，鹭飞鱼跃。游宦区区成底事，平生况有云泉约。归去来、一曲仲宣吟，从军乐。\n\n作者：柳永",
        "《六幺令 · 淡烟残照》\n淡烟残照，摇曳溪光碧。溪边浅桃深杏，迤逦染春色。昨夜扁舟泊处，枕底当滩碛。波声渔笛。惊回好梦，梦里欲归归不得。\r\n展转翻成无寐，因此伤行役。思念多媚多娇，咫尺千山隔。都为深情密爱，不忍轻离拆。好天良夕。鸳帷寂寞，算得也应暗相忆。\n\n作者：柳永",
        "《女冠子》\n淡烟飘薄。莺花谢、清和院落。树阴翠、密叶成幄。麦秋霁景，夏云忽变奇峰、倚寥廓。波暖银塘，涨新萍绿鱼跃。\r\n想端忧多暇，陈王是日，嫩苔生阁。正铄石天高，流金昼永，楚榭光风转蕙，披襟处、波翻翠幕。以文会友，沉李浮瓜忍轻诺。别馆清闲，避炎蒸、岂须河朔。但尊前随分，雅歌艳舞，尽成欢乐。\n\n作者：柳永",
        "《木兰花令 · 仙吕调》\n有个人人真攀羡。问著洋洋回却面。你若无意向他人，为甚梦中频相见。\r\n不如闻早还却愿。免使牵人虚魂乱。风流肠肚不坚牢，只恐被伊牵引断。\n\n作者：柳永",
        "《河传》\n翠深红浅。愁娥黛蹙，娇波刀剪。奇容妙妓，争逞舞裀歌扇。妆光生粉面。\r\n坐中醉客风流惯。尊前见。特地惊狂眼。不似少年时节，千金争选。相逢何太晚。\n\n作者：柳永",
        "《河传》\n淮岸。向晚。圆荷向背，芙蓉深浅。仙娥画舸，沾渍红芳交乱。难分花与面。\r\n采多渐觉轻船满。呼归伴。急桨烟村远。隐隐棹歌，渐被蒹葭遮断。曲终人不见。\n\n作者：柳永",
        "《瑞鹧鸪》\n天将奇艳与寒梅。乍惊繁杏腊前开。暗想花神、巧作江南信，鲜染燕脂细剪裁。\n寿阳妆罢无端饮，凌晨酒入香腮。恨听烟坞深中，谁恁吹羌管逐风来。绛雪纷纷落翠苔。\n\n作者：柳永",
        "《瑞鹧鸪》\n吴会风流。人烟好，高下水际山头。瑶台绛阙，依约蓬丘。万井千闾富庶，雄压十三州。触处青娥画舸，红粉朱楼。\n方面委元侯。致讼简时丰，继日欢游。襦温裤暖，已扇民讴。旦暮锋车命驾，重整济川舟。当恁时，沙堤路稳，归去难留。\n\n作者：柳永",
        "《瑞鹧鸪》\n宝髻瑶簪。严妆巧，天然绿媚红深。绮罗丛里，独逞讴吟。一曲阳春定价，何啻值千金。倾听处，王孙帝子，鹤盖成阴。\n凝态掩霞襟。动象板声声，怨思难任。嘹亮处，迥压弦管低沈。时恁回眸敛黛，空役五陵心。须信道，缘情寄意，别有知音。\n\n作者：柳永",
        "《瑞鹧鸪 · 全吴嘉会古风流》\n全吴嘉会古风流。渭南往岁忆来游。西子方来、越相功成去，千里沧江一叶舟。\r\n至今无限盈盈者，尽来拾翠芳洲。最是簇簇寒村，遥认南朝路、晚烟收。三两人家古渡头。\n\n作者：柳永",
        "《洞仙歌》\n嘉景，向少年彼此，争不雨沾云惹。奈傅粉英俊，梦兰品雅。金丝帐暖银屏亚。并粲枕、轻偎轻倚，绿娇红姹。算一笑，百琲明珠非价。\r\n闲暇。每只向、洞房深处，痛怜极宠，似觉些子轻孤，早恁背人沾洒。从来娇多猜讶。更对剪香云，须要深心同写。爱揾了双眉，索人重画。忍孤艳冶。断不等闲轻舍。鸳衾下。愿常恁、好天良夜。\n\n作者：柳永",
        "《倾杯》\n水乡天气，洒蒹葭、露结寒生早。客馆更堪秋杪。空阶下、木叶飘零，飒飒声干，狂风乱扫。当无绪、人静酒初醒，天外征鸿，知送谁家归信，穿云悲叫。\r\n蛩响幽窗，鼠窥寒砚，一点银釭闲照。梦枕频惊，愁衾半拥，万里归心悄悄。往事追思多少。赢得空使方寸挠。断不成眠，此夜厌厌，就中难晓。\n\n作者：柳永",
        "《倾杯》\n金风淡荡，渐秋光老、清宵永。小院新晴天气，轻烟乍敛，皓月当轩练净。对千里寒光，念幽期阻、当残景。早是多情多病。那堪细把，旧约前欢重省。\r\n最苦碧云信断，仙乡路杳，归鸿难倩。每高歌、强遣离怀，惨咽、翻成心耿耿。漏残露冷。空赢得、悄悄无言，愁绪终难整。又是立尽，梧桐碎影。\n\n作者：柳永",
        "《倾杯》\n鹜落霜洲，雁横烟渚，分明画出秋色。暮雨乍歇。小楫夜泊，宿苇村山驿。何人月下临风处，起一声羌笛。离愁万绪，闻岸草、切切蛩吟如织。\r\n为忆。芳容别后，水遥山远，何计凭鳞翼。想绣阁深沉，争知憔悴损、天涯行客。楚峡云归，高阳人散，寂寞狂踪迹。望京国。空目断远峰凝碧。\n\n作者：柳永",
        "《倾杯乐》\n楼锁轻烟，水横斜照，遥山半隐愁碧。片帆岸远，行客路杳，簇一天寒色。楚梅映雪数枝艳，报青春消息。年华梦促，音信断、声远飞鸿南北。算伊别来无绪，翠消红减，双带长抛掷。\r\n但泪眼沈迷，看朱成碧。惹闲愁堆积。雨意云情，酒心花态，孤负高阳客。梦难极。和梦也、多时间隔。\n\n作者：柳永",
        "《鹧鸪天》\n吹破残烟入夜风。一轩明月上帘栊。因惊路远人还远，纵得心同寝未同。\r\n情脉脉，意忡忡。碧云归去认无踪。只应会向前生里，爱把鸳鸯两处笼。\n\n作者：柳永",
        "《女冠子 · 夏景》\n火云初布。迟迟永日炎暑。浓阴高树。黄鹂叶底，羽毛学整，方调娇语。薰风时渐动，峻阁池塘，芰荷争吐。画梁紫燕，对对衔泥，飞来又去。\n想佳期、容易成辜负。共人人、同上画楼斟香醑。恨花无主。卧象床犀枕，成何情绪。有时魂梦断，半窗残月，透帘穿户。去年今夜，扇儿扇我，情人何处。\n\n作者：柳永",
        "《蝶恋花》\n蜀锦地衣丝步障。屈曲回廊，静夜闲寻访。玉砌雕阑新月上，朱扉半掩人相望。\r\n旋暖熏炉温斗帐。玉树琼枝，迤逦相偎傍。酒力渐浓春思荡，鸳鸯绣被翻红浪。\n\n作者：柳永",
        "《永遇乐》\n薰风解愠，昼景清和，新霁时候。火德流光，萝图荐祉，累庆金枝秀。璇枢绕电，华渚流虹，是日挺生元后。缵唐虞垂拱，千载应期，万灵敷佑。\n殊方异域，争贡琛赆，架巘航波奔凑。三殿称觞，九仪就列，韶頀锵金奏。藩侯瞻望彤庭，亲携僚吏，竞歌元首。祝尧龄、北极齐尊，南山共久。\n\n作者：柳永",
        "《永遇乐》\n天阁英游，内朝密侍，当世荣遇。汉守分麾，尧庭请瑞，方面凭心膂。风驰千骑，云拥双旌，向晓洞开严署。拥朱轓、喜色欢声，处处竞歌来暮。\r\n吴王旧国，今古江山秀异，人烟繁富。甘雨车行，仁风扇动，雅称安黎庶。棠郊成政，槐府登贤，非久定须归去。且乘闲、孙阁长开，融尊盛举。\n\n作者：柳永",
        "《醉蓬莱 · 渐亭皋叶下》\n渐亭皋叶下，陇首云飞，素秋新霁。华阙中天，锁葱葱佳气。嫩菊黄深，拒霜红浅，近宝阶香砌。玉宇无尘，金茎有露，碧天如水。\r\n正值升平，万几多暇，夜色澄鲜，漏声迢递。南极星中，有老人呈瑞。此际宸游，凤辇何处，度管弦清脆。太液波翻，披香帘卷，月明风细。\n\n作者：柳永",
        "《卜算子慢》\n江枫渐老，汀蕙半凋，满目败红衰翠。楚客登临，正是暮秋天气，引疏砧，断续残阳里。对晚景，伤怀念远，新愁旧恨相继。\r\n脉脉人千里。念两处风情，万重烟水。雨歇天高，望断翠峰十二。尽无言，谁会凭高意？纵写得，离肠万种，奈归云谁寄？\n\n作者：柳永",
        "《燕归梁》\n轻蹑罗鞋掩绛绡。传音耗、苦相招。语声犹颤不成娇。乍得见、两魂消。\n匆匆草草难留恋，还归去又无聊。若谐雨夕与云朝。得似个、有嚣嚣。\n\n作者：柳永",
        "《天香 · 寿朱尚书》\n云母屏开，博山炉熨，人间南极星现。酥篆千秋，灯图百子，酒浪花光照面。堂深戏彩，任父老、儿童争劝。耆艾相将潞国，精明恰如清献。春风飘香合殿。\n仗云齐、漏迟宫箭。正好簪荷入侍，帕柑传宴。日月华虫茜绚。便与试、胸中五纹线。寿域长开，洪钧长转。\n\n作者：洪咨夔",
        "《卜算子》\n芍药打团红，萱草成窝绿。帘卷疏风燕子归，依旧卢仝屋。\r\n贫放曲生疏，闲到青奴熟。扫地焚香伴老仙，人胜连环玉。\n\n作者：洪咨夔",
        "《忆仙姿》\n小憩书斋胡处。闲取响泉调去。是事不关心，自得曲中深趣。\r\n无语。无语。回首暮云飞絮。\n\n作者：洪皓",
        "《永遇乐 · 送春》\n歌雪徘徊，梦云溶曳，欲劝春住。薄幸杨花，无端杜宇，抵死催教去。参差烟岫，千回百匝，不解禁春归路。病厌厌，那堪更听，小楼一夜风雨。\n金钗斗草，玉盘行菜，往事了无凭据。合数松儿，分香帕子，总是牵情处。小桃朱户，题诗在否，尚忆去年崔护。绿阴中，莺莺燕燕，也应解语。\n\n作者：洪瑹",
        "《最高楼 · 别妓王幼玉》\n人间最苦，最苦是分离。伊爱我，我怜伊。青草岸头人独立，画船东去橹声迟。楚天低，回望处，两依依。\r\n后会也知俱有愿，未知何日是佳期。心下事、乱如丝。好天良夜还虚过，辜负我、两心知。愿伊家，衷肠在，一双飞。\n\n作者：柳富",
        "《渔家傲引/渔家傲》\n子月水寒风又烈。巨鱼漏网成虚设。圉圉从它归丙穴。谋自拙。空归不管旁人说。\r\n昨夜醉眠西浦月。今宵独钓南溪雪。妻子一船衣百结。长欢悦。不知人世多离别。\n\n作者：洪适",
        "《踏莎行》\n院落深沉，池塘寂静。帘钩卷上梨花影。宝筝拈得雁难寻，篆香消尽山空冷。\r\n钗凤斜敧，鬓蝉不整。残红立褪慵看镜。杜鹃啼月一声声，等闲又是三春尽。\n\n作者：洪迈",
        "《宴清都》\n梦雨随春远。征衫薄、短篷犹逗寒浅。裁芳付叶，书愁沁壁，水窗竹院。别来被篝梅润，暗尘积、旧题纨扇。许多时，闲了阑干，放得藓痕青满。\n谁念。杜若还生，苹花又绿，不堪重□。山程水记，茶经砚谱，共谁闲展。湖山旧曾游遍。不怪得、近番心懒。恰今朝、水落洲平，江上楚帆风转。\n\n作者：胡翼龙",
        "《醉落魄 · 其一 · 辛未九月望和答庆符》\n百年强半。高秋犹在天南畔。幽怀已被黄花乱。更恨银蟾，故向愁人满。\r\n招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在卢仝碗。\n\n作者：胡铨",
        "《一斛珠 · 其二和答陈景卫望湖楼见忆》\n千岩竞秀。西湖好是春时候。谁知梅雪飘零久。藏白收香，空袖和羹手。\n天涯万里情难逗。眉峰岂为伤春皱。片愁未信花能绣。若说相思，只恐天应瘦。\n\n作者：胡铨",
        "《东风齐着力 · 除夕》\n残腊收寒，三阳初转，已换年华。东君律管，迤逦到山家。处处笙簧鼎沸，会佳宴、坐列仙娃。花丛里，金炉满爇，龙麝烟斜。\r\n此景转堪夸。深意祝、寿山福海增加。玉觥满泛，且莫厌流霞。幸有迎春寿酒，银瓶浸、几朵梅花。休辞醉，园林秀色，百草萌芽。\n\n作者：胡浩然",
        "《送入我门来 · 除夕》\n荼垒安扉，灵馗挂户，神傩烈竹轰雷。动念流光，四序式周回。须知今岁今宵尽，似顿觉明年明日催。向今夕，是处迎春送腊，罗绮筵开。\r\n今古偏同此夜，贤愚共添一岁，贵贱仍偕。互祝遐龄，山海固难摧。石崇富贵篯铿寿，更潘岳仪容子建才。仗东风尽力，一齐吹送，入此门来。\n\n作者：胡浩然",
        "《水调歌头》\n不见严夫子，寂寞富春山。空留千丈危石，高出暮云端。想象羊裘披了，一笑两忘身世，来插钓鱼竿。肯似林间翮，飞倦始知还。\r\n中兴主，功业就，鬓毛斑。驱驰一世人物，相与济时艰。独委狂奴心事，未羡痴儿鼎足，放去任疏顽。爽气动星斗，终古照林峦。\n\n作者：朱熹",
        "《画堂春》\n华堂当日诞今辰。庆门人降西真。一杯千岁祝遐龄。\n莫厌频斟。不愿头白还黑，不愿齿落重生。但容艳只如今。寿等松椿。\n\n作者：郝子直",
        "《河满子 · 秋怨》\n怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。\n黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。\n\n作者：孙洙",
        "《忆秦娥 · 季温老友归樵阳，人来闲书，因以为寄》\n秋寂寞。秋风夜雨伤离索。伤离索。老怀无奈，泪珠零落。\r\n故人一去无期约。尺书忽寄西飞鹤。西飞鹤。故人何在，水村山郭。\n\n作者：孙道绚",
        "《清平乐 · 雪》\n悠悠扬扬。做尽轻模样。半夜萧萧窗外响。多在梅边竹上。\r\n朱楼向晓帘开。六花片片飞来。无奈熏炉烟雾，腾腾扶上金钗。\n\n作者：孙道绚",
        "《南乡子 · 其一》\n晓日压重檐。斗帐犹寒起未忺。天气困人梳洗倦，眉尖。淡画春山不喜添。\r\n闲把绣丝挦。纴得金针又怕拈。陌上行人归也未，恹恹。满院杨花不卷帘。\n\n作者：孙道绚",
        "《夜行船》\n年少疏狂今已老。筵席散、杂剧打了。生向空来，死从空去，有何喜、有何烦恼。\n说与无常二鬼道。福亦不作，祸亦不造。地狱阎王，天堂玉帝，看你去、那里押到。\n\n作者：倪君奭",
        "《喜迁莺》\n霞散绮，月沈钩。帘卷未央楼。夜凉河汉截天流。宫阙锁清秋。\r\n瑶阶曙。金盘露。凤髓香和烟雾。三千珠翠拥宸游。水殿按《凉州》。\n\n作者：夏竦",
        "《桂枝香》\n松江舍北。正水落晚汀，霜老枯荻。还见青匡似绣，绀螯如戟。西风有恨无肠断，恨东流、几番潮汐。夜灯争聚微光，挂影误投帘隙。\r\n更喜荐、新篘玉液。正半壳含黄，一醉秋色。纤手香橙风味，有人相忆。江湖岁晚听飞雪，但沙痕、空记行迹。至今茶鼎，时时犹认，眼波愁碧。\n\n作者：唐珏",
        "《南乡子》\n璧月小红楼。听得吹箫忆旧游。霜冷阑干天似水，扬州。薄幸声名总是愁。\r\n尘暗鹔鹴裘。针线曾劳玉指柔。一梦觉来三十载，休休。空为梅花白了头。\n\n作者：孙惟信",
        "《桂枝香》\n收帆渡口。认远岸夜篝，松炬如昼。还见沙痕雪涨，水纹霜后。秦宫梦到无肠断，望明河、月斜疏柳。琐窗相对，茶边犹记，眼波频溜。\r\n渐嫩菊、初篘绿酒。叹风味尊前，潇洒如旧。几度金橙香雾，玉盘纤手。清愁小醉凄凉里，拼今生、容易消瘦。草心春浅，年年相忆，看灯时候。\n\n作者：唐艺孙",
        "《声声慢》\n秋声淅沥，楚棹吴鞭，相逢易老颜色。桐竹鸣骚音韵，水云空觅。炎凉自今自古，信浮生、有谁禁得。漫回首，问黄花还念，故人犹客。\n莫管红香狼籍。兰蕙冷，偏他露知霜识。木落山空心事，对秋明白。征衣暗尘易染，算江湖、随人宽窄。正无据，看寒蟾、飞上暮碧。\n\n作者：奚㵄",
        "《芳草 · 南屏晚钟》\n笑湖山、纷纷歌舞，花边如梦如薰。响烟惊落日，长桥芳草外，客愁醒。天风送远，向两山、唤醒痴云。犹自有、迷林去鸟，不信黄昏。\r\n销凝。油车归后，一眉新月，独印湖心。蕊宫相答处，空岩虚谷应，猿语香林。正酣红紫梦，便市朝、有耳谁听。怪玉兔、金乌不换，只换愁人。\n\n作者：奚㵄",
        "《惜分飞 · 客怀》\n候馆天寒灯半灭。对着灯儿泪咽。此恨难分说。能禁几度黄花别。\n乍转寒更敲未歇。蛩语更添凄恻。今夜归心切。砧声敲碎谁家月。\n\n作者：柴元彪",
        "《高阳台 · 怀钱塘旧游》\n丹碧归来，天荒地老，骎骎华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。\n凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。\n\n作者：柴元彪",
        "《桂枝香》\n人间秋至。对暮雨满城，沉思如水。桐叶惊风，似语怨蛩齐起。南楼月冷曾多恨，怕而今、夜深横吹。那堪更听，萧萧摵摵，透窗摇睡。\n问楚梦、闲云何地。但手约轻绡，省人深意。红树池塘，谁见宿妆凝睇。旧时裘马行歌事，合都归、汀苹烟芷。思王渐老，休为明珰，沉吟洛涘。\n\n作者：徐宝之",
        "《真珠帘》\n落红几阵清明雨。忆花期、半被晴悭寒阻。新柳着春浓，早翠池波妒。粉雨香云消息远，漫旧日、秋千庭宇。凝伫。正春醒帘外，一声莺语。\r\n尘锁宝筝弦柱。自眉峰惹恨。六幺慵舞。深院不成妆，有泪弹谁与。记得踏青归去后，细共说、花阴深处。心愫。怕当时飞燕，知人分付。\n\n作者：徐□",
        "《蓦山溪》\n轻衫短帽，重入长安道。屈指十年中，一回来、一回渐老。朋游在否，落托更能无，朱弦悄。知音少。拨断相思调。\n花边柳外，潇洒愁重到。深院锁春风，悄无人、桃花自笑。金钗一股，拟欲问音尘，天杳杳。波渺渺。何处寻蓬岛。\n\n作者：晁端礼",
        "《蓦山溪》\n广寒宫殿，千里同云晓。飞雪满空来，剪云英、群仙齐到。乱飘僧舍，密处洒歌楼，闲日少。风光好。且共宾朋笑。\n华堂深处，满满觥船掉。梅蕊拆来看，已偷得、春风些小。绮罗香暖，不怕卷珠帘，沉醉了。樽前倒。红袖休来叫。\n\n作者：晁端礼",
        "《武陵春》\n湖上风光寒食近，准拟醉花枝。不忍东风烂熳时。红泪湿胭脂。\r\n情知今后游从少，鸾镜懒重窥。金凤衔花旧绣衣。憔悴舞腰肢。\n\n作者：晁端礼",
        "《朝中措》\n短亭杨柳接长亭。攀折赠君行。莫怪尊前无语，大多分外多情。\n何须苦计，时间利禄，身后功名。且尽十分芳酒，共倾一梦浮生。\n\n作者：晁端礼",
        "《丑奴儿 · 来朝匹马萧萧去》\n来朝匹马萧萧去，且醉芳卮。明夜天涯。浅酌低吟欲殢谁。\r\n归来应过重阳也，菊有残枝。纤手重携。未必秋香一夜衰。\n\n作者：晁端礼",
        "《行香子》\n别恨绵绵。屈指三年。再相逢、情分依然。君初霜鬓，我已华颠。况其间有，多少恨，不堪言。\n小庭幽槛，菊蕊阑斑。近清宵、月已婵娟。莫思身外，且斗樽前。愿花长好，人长健，月长圆。\n\n作者：晁端礼",
        "《雨霖铃》\n槐阴添绿。雨馀花落，酒病相续。闲寻双杏凝伫，池塘暖、鸳鸯浴。却向窗昼卧，正春睡难足。叹好梦、一一无凭，帐掩金花坐凝目。\n当时共赏移红烛。向花间、小饮杯盘促。蔷薇花下曾记，双凤带、索题诗曲。别后厌厌，应是香肌，瘦减罗幅。问燕子、不肯传情，甚入华堂宿。\n\n作者：晁端礼",
        "《河满子》\n草草时间欢笑，厌厌别后情怀。留下一场烦恼去，今回不比前回。幸自一成休也，阿谁教你重来。\n眠梦何曾安稳，身心没处安排。今世因缘如未断，终期他日重谐。但愿人心长在，到头天眼须开。\n\n作者：晁端礼",
        "《一落索》\n道著明朝分袂。早眉头攒翠。不言不语只偎人，满眼里、汪汪地。\n向道不须如此。转吞声饮气。一团儿肌骨不禁春，甚有得、许多泪。\n\n作者：晁端礼",
        "《鹊桥仙》\n从来因被，薄情相误，误得人来已怕。那回时、有愿不昏沈，甚近日、依前又也。\n你莫撋就，偎随人便，却骑墙两下。自家懑、都望有前程，背地里、莫教人咒骂。\n\n作者：晁端礼",
        "《满庭芳》\n浅约鸦黄，轻匀螺黛，故教取次梳妆。减轻琶面，新样小鸾凰。每为花娇玉嫩，容对客、斜倚银床。春来病，兰薰半歇，一管舞衣裳。\n悲凉。人事改，三春秾艳，一夜繁霜。似人归洛浦，云散高唐。痛念你、平生分际，辜负我、临老风光。罗裙在，凭谁为我，求取返魂香。\n\n作者：晁端礼",
        "《水龙吟》\n倦游京洛风尘，夜来病酒无人问。九衢雪小，千门月淡，元宵灯近。香散梅梢，冻消池面，一番春信。记南楼醉里，西城宴阙，都不管、人春困。\r\n屈指流年未几，早人惊、潘郎双鬓。当时体态，如今情绪，多应瘦损。马上墙头，纵教瞥见，也难相认。凭栏干，但有盈盈泪眼，把罗襟揾。\n\n作者：晁端礼",
        "《踏莎行》\n萱草栏干，榴花庭院。悄无人语重帘卷。屏山掩梦不多时，斜风雨细江南岸。\r\n昼漏初传，林莺百啭。日长暗记残香篆。洞房消息有谁知，几回欲问梁间燕。\n\n作者：晁端礼",
        "《永遇乐》\n龙阁先芬，凤毛荣继，当世英妙。峻岳储灵，长庚应梦，还庆佳辰到。黄花浥露，碧瓦凝霜，香馥郡斋清晓。忆当年、青云平步，共喜骤跻华要。\n阴功厚德，玉符金篆，锡与世间难老。注意方浓，分符屡请，雅志人应少。棠阴无讼，乐府新教，正好醉山频倒。有谁莱衣游戏，萱堂寿考。\n\n作者：晁端礼",
        "《卜算子 · 其二》\n清池过雨凉，暗有清香度。缥缈娉婷绝代歌，翠袖风中举。\n忽敛双眉去。总是关情处。一段江山一片云，又下阳台雨。\n\n作者：徐俯",
        "《踏莎行》\n玉露团花，金风破雾。高台与上晴空去。举杯相属看前山，烟中乱叠青无数。\n皓齿明眸，肌香体素。恼人正在秋波注。因何欲雨又还晴，歌声遏得行云住。\n\n作者：徐俯",
        "《卜算子》\n胸月千种愁，插在斜阳树。绿叶阴阴自得春，草满莺啼处。\n不见凌波步，空想如簧语。柳外重重叠叠山，遮不断愁来路。\n\n作者：徐俯",
        "《一剪梅》\n道学从来不则声。行也东铭，坐也西铭。爷娘死后更伶丁，也不看经，也不斋僧。\n却言渊子太狂生。行也轻轻，坐也轻轻。他年青史总无名，你也能亨，我也能亨。\n\n作者：徐似道",
        "《汉宫春》\n黯黯离怀，向东门系马，南浦移舟。薰风乱飞燕子，时下轻鸥。无情渭水，问谁教、日日东流。常是送、行人去后，烟波一向离愁。\n回首旧游如梦，记踏青殢饮，拾翠狂游。无端彩云易散，覆水难收。风流未老，拚千金，重入扬州。应又是、当年载酒，依前名占青楼。\n\n作者：晁冲之",
        "《玉蝴蝶》\n目断江南千里，灞桥一望，烟水微茫。尽锁重门，人去暗度流光。雨轻轻，梨花院落，风淡淡、杨柳池塘。恨偏长。佩沈湘浦，云散高唐。\n清狂。重来一梦，手搓梅子，煮酒初尝。寂寞经春，小桥依旧燕飞忙。玉钩栏、凭多渐暖，金缕枕、别久犹香。最难忘。看花南陌，待月西厢。\n\n作者：晁冲之",
        "《鹧鸪天 · 一醉醒来春又残》\n一醉醒来春又残，野棠梨雨泪阑干。玉笙声里鸾空怨，罗幕香中燕未还。\r\n终易散，且长闲，莫教离恨损朱颜。谁堪共展鸳鸯锦，同过西楼此夜寒。\n\n作者：晏几道",
        "《鹧鸪天》\n守得莲开结伴游，约开萍叶上兰舟。来时浦口云随棹，采罢江边月满楼。\r\n花不语，水空流，年年拚得为花愁。明朝万一西风动，争向朱颜不耐秋。\n\n作者：晏几道",
        "《鹧鸪天》\n当日佳期鹊误传，至今犹作断肠仙。桥成汉渚星波外，人在鸾歌凤舞前。\r\n欢尽夜，别经年，别多欢少奈何天。情知此会无长计，咫尺凉蟾亦未圆。\n\n作者：晏几道",
        "《鹧鸪天 · 小令尊前见玉箫》\n小令尊前见玉箫，银灯一曲太妖娆。歌中醉倒谁能恨，唱罢归来酒未消。\r\n春悄悄，夜迢迢，碧云天共楚宫遥。梦魂惯得无拘检，又踏杨花过谢桥。\n\n作者：晏几道",
        "《鹧鸪天 · 十里楼台倚翠微》\n十里楼台倚翠微，百花深处杜鹃啼。殷勤自与行人语，不似流莺取次飞。\r\n惊梦觉，弄晴时，声声只道不如归。天涯岂是无归意，争奈归期未可期。\n\n作者：晏几道",
        "《鹧鸪天》\n手捻香笺忆小莲，欲将遗恨倩谁传。归来独卧逍遥夜，梦里相逢酩酊天。\r\n花易落，月难圆，只应花月似欢缘。秦筝算有心情在，试写离声入旧弦。\n\n作者：晏几道",
        "《鹧鸪天》\n九日悲秋不到心，凤城歌管有新音。风凋碧柳愁眉淡，露染黄花笑靥深。\r\n初见雁，已闻砧，绮罗丛里胜登临。须教月户纤纤玉，细捧霞觞滟滟金。\n\n作者：晏几道",
        "《南乡子 · 花落未须悲》\n花落未须悲，红蕊明年又满枝。惟有花间人别后，无期。水阔山长雁字迟。\r\n今日最相思，记得攀条话别离。共说春来春去事，多时。一点愁心入翠眉。\n\n作者：晏几道",
        "《清平乐》\n千花百草，送得春归了。拾蕊人稀红渐少，叶底杏青梅小。\r\n小琼闲抱琵琶，雪香微透轻纱。正好一枝娇艳，当筵独占韶华。\n\n作者：晏几道",
        "《减字木兰花》\n留春不住，恰似年光无味处。满眼飞英，弹指东风太浅情。\r\n筝弦未稳，学得新声难破恨。转枕花前，且占香红一夜眠。\n\n作者：晏几道",
        "《玉楼春》\n雕鞍好为莺花住。占取东城南陌路。尽教春思乱如云，莫管世情轻似絮。\r\n古来多被虚名误。宁负虚名身莫负。劝君频入醉乡来，此是无愁无恨处。\n\n作者：晏几道",
        "《玉楼春》\n琼酥酒面风吹醒，一缕斜红临晚镜。小颦微笑尽妖娆，浅注轻匀长淡净。\r\n手挼梅蕊寻香径，正是佳期期未定。春来还为个般愁，瘦损宫腰罗带剩。\n\n作者：晏几道",
        "《玉楼春》\n斑骓路与阳台近，前度无题初借问。暖风鞭袖尽闲垂，微月帘栊曾暗认。\n梅花未足凭芳信，弦语岂堪传素恨。翠眉饶似远山长，寄与此愁颦不尽。\n\n作者：晏几道",
        "《浣溪沙》\n二月和风到碧城，万条千缕绿相迎。舞烟眠雨过清明。\r\n妆镜巧眉偷叶样，歌楼妍曲借枝名。晚秋霜霰莫无情。\n\n作者：晏几道",
        "《六幺令》\n雪残风信，悠扬春消息。天涯倚楼新恨，杨柳几丝碧。还是南云雁少，锦字无端的。宝钗瑶席，彩弦声里，拚作尊前未归客。\r\n遥想疏梅此际，月底香英白。别后谁绕前溪，手拣繁枝摘。莫道伤高恨远，付与临风笛。尽堪愁寂，花时往事，更有多情个人忆。\n\n作者：晏几道",
        "《六幺令》\n日高春睡，唤起懒装束。年年落花时候，惯得娇眠足。学唱宫梅便好，更暖银笙逐。黛蛾低绿。堪教人恨，却似江南旧时曲。\r\n常记东楼夜雪，翠幕遮红烛。还是芳酒杯中，一醉光阴促。曾笑阳台梦短，无计怜香玉。此欢难续。乞求歌罢，借取归云画堂宿。\n\n作者：晏几道",
        "《更漏子》\n柳丝长，桃叶小，深院断无人到。红日淡，绿烟晴，流莺三两声。\r\n雪香浓，檀晕少，枕上卧枝花好。春思重，晓妆迟，寻思残梦时。\n\n作者：晏几道",
        "《更漏子》\n出墙花，当路柳，借问芳心谁有。红解笑，绿能颦，千般恼乱春。\r\n北来人，南去客，朝暮等闲攀折。怜晚芳，惜残阳，情知枉断肠。\n\n作者：晏几道",
        "《御街行》\n年光正似花梢露。弹指春还暮。翠眉仙子望归来，倚遍玉城珠树。岂知别后，好风良月，往事无寻处。\r\n狂情错向红尘住。忘了瑶台路。碧桃花蕊已应开，欲伴彩云飞去。回思十载，朱颜青鬓，枉被浮名误。\n\n作者：晏几道",
        "《秋蕊香》\n池苑清阴欲就，还傍送春时候。眼中人去难欢偶，谁共一杯芳酒。\r\n朱阑碧砌皆如旧，记携手。有情不管别离久，情在相逢终有。\n\n作者：晏几道",
        "《秋蕊香》\n歌彻郎君秋草，别恨远山眉小。无情莫把多情恼，第一归来须早。\r\n红尘自古长安道，故人少。相思不比相逢好，此别朱颜应老。\n\n作者：晏几道",
        "《醉落魄》\n鸾孤月缺，两春惆怅音尘绝。如今若负当时节，信道欢缘，狂向衣襟结。\n若问相思何处歇，相逢便是相思彻。尽饶别后留心别，也待相逢，细把相思说。\n\n作者：晏几道",
        "《武陵春》\n九日黄花如有意，依旧满珍丛。谁似龙山秋兴浓，吹帽落西风。\r\n年年岁岁登高节，欢事旋成空。几处佳人此会同，今在泪痕中。\n\n作者：晏几道",
        "《武陵春》\n烟柳长堤知几曲，一曲一魂消。秋水无情天共遥，愁送木兰桡。\n熏香绣被心情懒，期信转迢迢。记得来时倚画桥，红泪满鲛绡。\n\n作者：晏几道",
        "《燕归梁》\n莲叶雨，蓼花风，秋恨几枝红。远烟收尽水溶溶，飞雁碧云中。\r\n衷肠事，鱼笺字，情绪年年相似。凭高双袖晚寒浓，人在月桥东。\n\n作者：晏几道",
        "《生查子》\n金鞭美少年，去跃青骢马。牵系玉楼人，绣被春寒夜。\r\n消息未归来，寒食梨花谢。无处说相思，背面秋千下。\n\n作者：晏几道",
        "《生查子》\n坠雨已辞云，流水难归浦。遗恨几时休，心抵秋莲苦。\r\n忍泪不能歌，试托哀弦语。弦语愿相逢，知有相逢否。\n\n作者：晏几道",
        "《生查子》\n长恨涉江遥，移近溪头住。闲荡木兰舟，误入双鸳浦。\r\n无端轻薄云，暗作廉纤雨。翠袖不胜寒，欲向荷花语。\n\n作者：晏几道",
        "《生查子》\n落梅庭榭香，芳草池塘绿。春恨最关情，日过阑干曲。\r\n几时花里闲，看得花枝足。醉后莫思家，借取师师宿。\n\n作者：晏几道",
        "《蝶恋花》\n初捻霜纨生怅望，隔叶莺声，似学秦娥唱。午睡醒来慵一晌，双纹翠簟铺寒浪。\r\n雨罢蘋风吹碧涨，脉脉荷花，泪脸红相向。斜贴绿云新月上，弯环正是愁眉样。\n\n作者：晏几道",
        "《蝶恋花》\n笑艳秋莲生绿浦，红脸青腰，旧识凌波女。照影弄妆娇欲语，西风岂是繁花主。\r\n可恨良辰天不与，才过斜阳，又是黄昏雨。朝落暮开空自许，竟无人解知心苦。\n\n作者：晏几道",
        "《凤凰台上忆吹箫 · 其一 · 自金乡之济至羊山迎次膺》\n千里相思，况无百里，何妨暮往朝还。又正是、梅初淡伫，禽未绵蛮。陌上相逢缓辔，风细细、云日斑斑。新晴好，得意未妨，行尽青山。\r\n应携后房小妓，来为我，盈盈对舞花间。便拼了、松醪翠满，蜜炬红残。谁信轻鞍射虎，清世里、曾有人闲。都休说，帘外夜久春寒。\n\n作者：晁补之",
        "《凤凰台上忆吹箫 · 其二》\n才短官慵，命奇人弃，年年故里来还。记往岁、莲塘送我，远赴荆蛮。莫道风情似旧，青镜里、绿鬓新斑。佳人怪，把盏为我，微敛眉山。\n从来嗣宗高韵，独见赏，青云夐绝尘间。谩回首、平生醉语，一梦惊残。莫笑移花种柳，应备办、投老同闲。纵枯槁，松桧耐得霜寒。\n\n作者：晁补之",
        "《千秋岁 · 次韵吊高邮秦少游》\n江头苑外。常记同朝退。飞骑轧，鸣珂碎。齐讴云绕扇，赵舞风回带。严鼓断，杯盘藉草犹相对。\r\n洒涕谁能会。醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沈海。\n\n作者：黄庭坚",
        "《玉蝴蝶》\n暗忆少年豪气，烂南国、蓬岛风光。醉倚吴王宫殿，不解悲凉。舞犹慵、小腰似柳，歌尚怯、娇语如簧。好林塘。玳筵留住，彩舫携将。\n清狂。扬州一梦，中山千日，名利都忘。细数从前，眼中欢事尽成伤。去船迷，乱花流水，遗佩悄、寒草空江。黯愁肠。暮云吟断，青鬓成霜。\n\n作者：晁补之",
        "《惜分飞 · 其一 · 别吴作》\n山水光中清无暑。是我消魂别处。只有多情雨。会人深意留人住。\r\n不见梅花来已暮。未见荷花又去。图画他年觑。断肠千古苕溪路。\n\n作者：晁补之",
        "《惜分飞 · 其二 · 代别》\n消暑楼前双溪市。尽住水晶宫里。人共荷花丽。更无一点尘埃气。\r\n不会史君匆匆至。又作匆匆去计。谁解连红袂。大家都把兰舟系。\n\n作者：晁补之",
        "《千秋岁》\n玉京仙侣，同受琅函结。风雨隔，尘埃绝。霞觞翻手破，阆苑花前别。鹏翼敛，人间泛梗无由歇。\n岂忆山中酒，还共溪边月。愁闷火，时间灭。何妨心似水，莫遣头如雪。春近也，江南雁识归时节。\n\n作者：晁补之",
        "《千秋岁》\n叶舟容易。行尽江南地。南雁断，无书至。怜君羁旅处。见我飘蓬际。如梦寐。当年阆苑曾相对。\n休说深心事。但付狂歌醉。那更话，孤帆起。水精溪绕户。云母山相砌。君莫去。只堪伴我溪山里。\n\n作者：晁补之",
        "《少年游》\n当年携手，是处成双，无人不羡。自间阻、五年也，一梦拥、娇娇粉面。\n柳眉轻扫，杏腮微拂，依前双靥。盛睡里、起来寻觅，却眼前不见。\n\n作者：晁补之",
        "《感皇恩》\n终岁忆春回，西园行尽。欢喜梅梢上春信。去年携手，暗约芳时还近。燕来莺又到，人无准。\n凭谁向道，流光一瞬。佳景闲无事衣褪。春归何处，又对飞花难问。旧欢都未遇，成新恨。\n\n作者：晁补之",
        "《御街行》\n天街月照珠帘粉。亸辔曾相近。繁华乐事老来慵，对酒尚怜佳景。王孙年少，风流应更，无奈春愁闷。\n幽期莫误香闺恨。罗带今朝褪。月圆花好一般春，触处总堪乘兴。有人惆怅，何如归好，相见凭君问。\n\n作者：晁补之",
        "《调笑令 · 其一 · 西子》\n肠断。越江岸。越女江头纱自浣。天然玉貌铅红浅。\r\n自弄芙蓉日晚。紫骝嘶去犹回盼。笑入荷花不见。\n\n作者：晁补之",
        "《调笑令 · 其二 · 宋玉》\n将暮。乱心素。上客风流名重楚。临街下马当窗户。\r\n饭煮凋胡留住。瑶琴促轸传深语。万曲梁尘不顾。\n\n作者：晁补之",
        "《调笑令 · 其三 · 大堤》\n波恶。倚江阁。大艑轲峨帆夜落。横塘朱户多行乐。\r\n大堤花容绰约。宜城春酒郎同酌。醉倒银缸罗幕。\n\n作者：晁补之",
        "《调笑令 · 其五 · 回纹》\n寸结。肝肠切。织锦机边音韵咽。玉琴尘暗薰炉歇。\r\n望尽床头秋月。刀裁锦断诗可灭。恨似连环难绝。\n\n作者：晁补之",
        "《调笑令 · 其四 · 解佩》\n相误。空凝伫。郑子江头逢二女。霞衣曳玉非尘土。\r\n笑解明珰轻付。月从云堕劳相慕。自有骖鸾仙侣。\n\n作者：晁补之",
        "《谒金门》\n秋露坠。滴尽楚兰红泪。往事旧欢何限意。思量如梦寐。\n人貌老于前岁。风月宛然无异。座有嘉宾尊有桂。莫辞终夕醉。\n\n作者：晏殊",
        "《破阵子》\n海上蟠桃易熟，人间好月长圆。惟有掰钗分钿侣，离别常多会面难。此情须问天。\r\n蜡烛到明垂泪，熏炉尽日生烟。一点凄凉愁绝意，谩道秦筝有剩弦。何曾为细传。\n\n作者：晏殊",
        "《破阵子》\n燕子欲归时节，高楼昨夜西风。求得人间成小会，试把金尊傍菊丛。歌长粉面红。\r\n斜日更穿帘幕，微凉渐入梧桐。多少襟情言不尽，写向蛮笺曲调中。此情千万重。\n\n作者：晏殊",
        "《破阵子》\n忆得去年今日，黄花已满东篱。曾与玉人临小槛，共折香英泛酒卮。长条插鬓垂。\r\n人貌不应迁换，珍丛又睹芳菲。重把一尊寻旧径，所惜光阴去似飞。风飘露冷时。\n\n作者：晏殊",
        "《破阵子 · 湖上西风斜日》\n湖上西风斜日，荷花落尽红英。金菊满丛珠颗细，海燕辞巢翅羽轻。年年岁岁情。\r\n美酒一杯新熟，高歌数阕堪听。不向尊前同一醉，可奈光阴似水声。迢迢去未停。\n\n作者：晏殊",
        "《浣溪沙 · 小阁重帘有燕过》\n小阁重帘有燕过。晚花红片落庭莎。曲阑干影入凉波。\r\n一霎好风生翠幕，几回疏雨滴圆荷。酒醒人散得愁多。\n\n作者：晏殊",
        "《浣溪沙 · 绿叶红花媚晓烟》\n绿叶红花媚晓烟。黄蜂金蕊欲披莲。水风深处懒回船。\r\n可惜异香珠箔外，不辞清唱玉尊前。使星归觐九重天。\n\n作者：晏殊",
        "《浣溪沙 · 湖上西风急暮蝉》\n湖上西风急暮蝉。夜来清露湿红莲。少留归骑促歌筵。\r\n为别莫辞金盏酒，入朝须近玉炉烟。不知重会是何年。\n\n作者：晏殊",
        "《浣溪 · 玉碗冰寒滴露华》\n玉碗冰寒滴露华。粉融香雪透轻纱。晚来妆面胜荷花。\r\n鬓亸欲迎眉际月，酒红初上脸边霞。一场春梦日西斜。\n\n作者：晏殊",
        "《更漏子》\n塞鸿高，仙露满。秋入银河清浅。逢好客，且开眉。盛年能几时。\r\n宝筝调，罗袖软。拍碎画堂檀板。须尽醉，莫推辞。人生多别离。\n\n作者：晏殊",
        "《更漏子》\n菊花残，梨叶堕。可惜良辰虚过。新酒熟，绮筵开。不辞红玉杯。\r\n蜀弦高，羌管脆。慢飐舞娥香袂。君莫笑，醉乡人。熙熙长似春。\n\n作者：晏殊",
        "《清平乐》\n秋光向晚。小阁初开宴。林叶殷红犹未遍。雨后青苔满院。\n萧娘劝我金卮。殷勤更唱新词。暮去朝来即老，人生不饮何为。\n\n作者：晏殊",
        "《采桑子》\n春风不负东君信，遍拆群芳。燕子双双。依旧衔泥入杏梁。\n须知一盏花前酒，占得韶光。莫话匆忙。梦里浮生足断肠。\n\n作者：晏殊",
        "《诉衷情令 · 东风杨柳欲青青》\n东风杨柳欲青青。烟淡雨初晴。恼他香阁浓睡，撩乱有啼莺。\r\n眉叶细，舞腰轻。宿妆成。一春芳意，三月和风，牵系人情。\n\n作者：晏殊",
        "《酒泉子》\n三月暖风，开却好花无限了，当年丛下落纷纷。最愁人。\n长安多少利名身。若有一杯香桂酒，莫辞花下醉芳茵。且留春。\n\n作者：晏殊",
        "《诉衷情令 · 芙蓉金菊斗馨香》\n芙蓉金菊斗馨香。天气欲重阳。远村秋色如画，红树间疏黄。\r\n流水淡，碧天长。路茫茫。凭高目断，鸿雁来时，无限思量。\n\n作者：晏殊",
        "《雨中花令》\n剪翠妆红欲就。折得清香满袖。一对鸳鸯眠未足，叶下长相守。\r\n莫傍细条寻嫩藕。怕绿刺、罥衣伤手。可惜许、月明风露好，恰在人归后。\n\n作者：晏殊",
        "《踏莎行》\n细草愁烟，幽花怯露，凭栏总是销魂处。日高深院静无人，时时海燕双飞去。\r\n带缓罗衣，香残蕙炷，天长不禁迢迢路。垂杨只解惹春风，何曾系得行人住！\n\n作者：晏殊",
        "《踏莎行 · 碧海无波》\n碧海无波，瑶台有路。思量便合双飞去。当时轻别意中人，山长水远知何处。\r\n绮席凝尘，香闺掩雾。红笺小字凭谁附。高楼目尽欲黄昏，梧桐叶上萧萧雨。\n\n作者：晏殊",
        "《踏莎行》\n绿树归莺，雕梁别燕。春光一去如流电。当歌对酒莫沉吟，人生有限情无限。\n弱袂萦春，修蛾写怨。秦筝宝柱频移雁。尊中绿醑意中人，花朝月夜长相见。\n\n作者：晏殊",
        "《瑞鹧鸪 · 咏红梅》\n越娥红泪泣朝云，越梅从此学妖颦。腊月初头、庾岭繁开后，特染妍华赠世人。\r\n前溪昨夜深深雪，朱颜不掩天真。何时驿使西归，寄与相思客，一枝新。报道江南别样春。\n\n作者：晏殊",
        "《鹊踏枝》\n紫府群仙名籍秘。五色斑龙，暂降人间世。海变桑田都不记，蟠桃一熟三千岁。\r\n露滴彩旌云绕袂。谁信壶中，别有笙歌地。门外落花随水逝，相看莫惜尊前醉。\n\n作者：晏殊",
        "《喜迁莺》\n花不尽，柳无穷。应与我情同。觥船一棹百分空。何处不相逢。\r\n朱弦悄。知音少。天若有情应老。劝君看取利名场。今古梦茫茫。\n\n作者：晏殊",
        "《喜迁莺》\n曙河低，斜月淡。帘外早凉天。玉楼清唱倚朱弦。馀韵入疏烟。\n脸霞轻，眉翠重。欲舞钗钿摇动。人人如意祝炉香。为寿百千长。\n\n作者：晏殊",
        "《少年游》\n重阳过后，西风渐紧，庭树叶纷纷。朱阑向晓，芙蓉妖艳，特地斗芳新。\r\n霜前月下，斜红淡蕊，明媚欲回春。莫将琼萼等闲分。留赠意中人。\n\n作者：晏殊",
        "《沁园春》\n宿霭迷空，腻云笼日，昼景渐长。正兰皋泥润，谁家燕喜，蜜脾香少，触处蜂忙。尽日无人帘幕挂，更风递游丝时过墙。微雨后，有桃愁杏怨，红泪淋浪。\r\n风流寸心易感，但依依伫立，回尽柔肠。念小奁瑶鉴，重匀绛蜡，玉笼金斗，时熨沉香。柳下相将游冶处，便回首青楼成异乡。相忆事，纵蛮笺万叠，难写微茫。\n\n作者：秦观",
        "《水龙吟 · 小楼连苑横空》\n小楼连苑横空，下窥绣毂雕鞍骤。朱帘半卷，单衣初试，清明时候。破暖轻风，弄晴微雨，欲无还有。卖花声过尽，斜阳院落，红成阵、飞鸳甃。\r\n玉佩丁东别后，怅佳期、参差难又。名韁利锁，天还知道，和天也瘦。花下重门，柳边深巷，不堪回首。念多情，但有当时皓月，向人依旧。\n\n作者：秦观",
        "《望海潮 · 奴如飞絮》\n奴如飞絮，郎如流水，相沾便肯相随。微月户庭，残灯帘幕，匆匆共惜佳期。才话暂分携。早抱人娇咽，双泪红垂。画舸难停，翠帷轻别两依依。\r\n别来怎表相思。有分香帕子，合数松儿。红粉脆痕，青笺嫩约，丁宁莫遣人知。成病也因谁。更自言秋杪，亲去无疑。但恐生时注著，合有分于飞。\n\n作者：秦观",
        "《风流子》\n东风吹碧草。年华换、行客老沧州。见梅吐旧英，柳摇新绿，恼人春色。还上枝头，寸心乱、北随云黯黯。东逐水悠悠。斜日半山，暝烟两岸。\r\n数声横笛，一叶扁舟。青门同携手。前欢记、浑似梦里扬州。谁念断肠南陌，回首西楼。算天长地久，有时有尽，奈何绵绵，此恨难休。拟待倩人说与，生怕人愁。\n\n作者：秦观",
        "《一丛花》\n年时今夜见师师，双颊酒红滋。疏帘半卷微灯外，露华上、烟袅凉飔。簪髻乱抛，偎人不起，弹泪唱新词。\r\n佳期。谁料久参差。愁绪暗萦丝。想应妙舞清歌罢，又还对、秋色嗟咨。惟有画楼，当时明月，两处照相思。\n\n作者：秦观",
        "《江城子 · 南来飞燕北归鸿》\n南来飞燕北归鸿，偶相逢，惨愁容。绿鬓朱颜，重见两衰翁。别后悠悠君莫问，无限事，不言中。\r\n小槽春酒滴珠红，莫匆匆，满金钟。饮散落花流水、各西东。后会不知何处是，烟浪远，暮云重。\n\n作者：秦观",
        "《调笑令 · 恋恋》\n恋恋，楼中燕。燕子楼空春色晚，将军一去音容远。\r\n空锁楼中深怨，春风重到人不见。十二阑干倚遍。\n\n作者：秦观",
        "《调笑令 · 莺莺》\n春梦，神仙洞。冉冉拂墙花影动。西厢待月知谁共？\r\n更觉玉人情重。红娘深夜行云送，困亸钗横金凤。\n\n作者：秦观",
        "《调笑令 · 柳岸》\n柳岸，水清浅。笑折荷花呼女伴，盈盈日照新妆面。\r\n水调空传幽怨，扁舟日暮笑声远。对此令人肠断。\n\n作者：秦观",
        "《调笑令 · 烟中怨》\n心素，与谁语。始信别离情最苦，兰舟欲解春江暮。\r\n精爽随君归去，异时携手重来处。梦觉春风庭户。\n\n作者：秦观",
        "《虞美人 · 碧桃天上栽和露》\n碧桃天上栽和露，不是凡花数。乱山深处水潆洄，可惜一枝如画、为谁开。\r\n轻寒细雨情何限，不道春难管。为君沉醉又何妨，只怕酒醒时候、断人肠。\n\n作者：秦观",
        "《南歌子 · 玉漏迢迢尽》\n玉漏迢迢尽，银潢淡淡横。梦回宿酒未全醒。已被邻鸡催起、怕天明。\r\n臂上妆犹在，襟间泪尚盈。水边灯火渐人行。天外一钩残月、带三星。\n\n作者：秦观",
        "《南歌子 · 香墨弯弯画》\n香墨弯弯画，燕脂淡淡匀。揉蓝衫子杏黄裙。独倚玉阑无语、点檀唇。\r\n人去空流水，花飞半掩门。乱山何处觅行云。又是一钩新月、照黄昏。\n\n作者：秦观",
        "《南歌子 · 霭霭迷春态》\n霭霭迷春态，溶溶媚晓光。不应容易下巫阳。只恐翰林前世、是襄王。\r\n暂为清歌驻，还因暮雨忙。瞥然飞去断人肠。空使兰台公子、赋高唐。\n\n作者：秦观",
        "《画堂春 · 本意》\n东风吹柳日初长，雨馀芳草斜阳。杏花零落燕泥香，睡损红妆。\r\n宝篆烟消鸾凤，画屏云锁潇湘。暮寒微透薄罗裳，无限思量。\n\n作者：秦观",
        "《御街行》\n银烛生花如红豆。这好事、而今有。夜阑人静曲屏深，借宝瑟、轻轻招手。一阵白蘋风，故灭烛、教相就。花带雨、冰肌香透。\n恨啼鸟、辘轳声晓。岸柳微风吹残酒。断肠时、至今依旧。镜中消瘦。那人知后，怕你来僝僽。\n\n作者：秦观",
        "《夜游宫》\n何事东君又去。空满院、落花飞絮。巧燕呢喃向谁语。何曾解、说伊家、些子苦。\n况是伤心绪。念个人、又成暌阻。一觉相思梦回处。连宵雨、更那堪、闻杜宇。\n\n作者：秦观",
        "《醉蓬莱》\n见扬州独有，天下无双，号为琼树。占断天风，岁花开两次。九朵一苞，攒成环玉，心似珠玑缀。瓣瓣玲珑，枝枝洁净，世上无花类。\n冷露朝凝，香风远送，信是琼瑶贵。料得天宫有，此地久难留住。翰苑才人，贵家公子，都要看花去。莫吝金钱，好寻诗伴，日日花前醉。\n\n作者：秦观",
        "《踏莎行 · 晓树啼莺》\n晓树啼莺，晴洲落雁。酒旗风飐村烟淡。山田过雨正宜耕，畦塍处处春泉漫。\r\n踏翠郊原，寻芳野涧。风流旧事嗟云散。楚山谁遣送愁来，夕阳回首青无限。\n\n作者：秦观",
        "《行香子》\n树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。\r\n远远围墙，隐隐茅堂。飏青旗、流水桥旁。偶然乘兴，步过东冈。正莺儿啼，燕儿舞，蝶儿忙。\n\n作者：秦观",
        "《风入松 · 西山》\n崇峦雨过碧瑶光。花木递幽香。青冥杳霭无尘到，比龙宫、分外清凉。霁景一楼苍翠。薰风满壑笙簧。\r\n不妨终日此徜徉。宇宙总俳场。石边试剑人何在，但荒烟、蔓草迷茫。好酹杯中芳酒，少留树杪斜阳。\n\n作者：秦观",
        "《喜迁莺 · 花香馥郁》\n花香馥郁。正春色平中，海筹添屋。金马清才，玉麟旧守，帝遣暂临江国。冠盖光生南楚，川岳灵钟西蜀。堪羡是，有汪洋万顷，珠玑千斛。\r\n听祝。愿多寿，多福多男，溥作苍生福。碧柳绯桃，锦袍乌帽，辉映颜朱鬓绿。早见鹤楼风采，归掌鸾坡机轴。百岁里，庆团长似，冰轮满足。\n\n作者：秦观",
        "《卜算子 · 春情》\n春透水波明，寒峭花枝瘦。极目烟中百尺楼，人在楼中否。\r\n四和袅金凫，双陆思纤手。拟倩东风浣此情，情更浓于酒。\n\n作者：秦湛",
        "《瑞鹧鸪》\n华月楼前见玉容。凤钗斜褪鬓云松。梅花体态香凝雪，杨柳腰肢瘦怯风。\n几向白云寻楚□，难凭红叶到吴宫。别来风韵浑如旧，犹恐相逢是梦中。\n\n作者：华岳",
        "《霜天晓角》\n裙儿六幅，谁染秋波绿。一搦柳腰两过，樽前粲粲玉。暑气消烦溽。\n日月飞车轴。线幕黄帘风露。那堪人在天北。\n\n作者：华岳",
        "《霜天晓角》\n情刀无斸。割尽相思肉。说后说应难尽，除非是、写成轴。\n帖儿烦付祝。休对傍人读。恐怕那懑知后，和它也泪瀑漱。\n\n作者：华岳",
        "《霜天晓角》\n蒲帆十幅。飞破秋江绿。天际彩虹千丈，阑干外、泻寒玉。\n一雨收残溽。云山开画轴。试问故人何处，青楼在画桥北。\n\n作者：华岳",
        "《风流子 · 闻桂花怀西湖》\n天阔玉屏空。轻阴弄、淡墨画秋容。正凉挂半蟾，酒醒窗下，露催新雁，人在山中。又一片，好秋花占了，香换却西风。箫女夜归，帐栖青凤，镜娥妆冷，钗坠金虫。\n西湖花深窈，闲庭砌、曾占席地歌钟。载取断云归去，几处房栊。恨小帘灯暗，粟肌消瘦，薰炉烟减，珠袖玲珑。三十六宫清梦，还与谁同。\n\n作者：翁元龙",
        "《忆秦娥》\n三月时。杨花飞尽无花飞。无花飞。不教春去，争得春归。\n高楼望断黄金羁。绿窗眉黛伤新离。伤新离。好将别后，长做归时。\n\n作者：翁元龙",
        "《醉桃源 · 柳》\n千丝风雨万丝晴。年年长短亭。暗黄看到绿成阴。春由他送迎。\r\n莺思重，燕愁轻。如人离别情。绕湖烟冷罩波明。画船移玉笙。\n\n作者：翁元龙",
        "《木兰花 · 雨中》\n花时人道多风雨。梅蕊都来无几许。何须飘洒湿芳心，粉面琳琅如泪注。\r\n家童莫扫花阴土。留浥琼林枝上露。若教燕子早衔泥，径里馀香应满户。\n\n作者：莫将",
        "《水调歌头 · 其六定王台》\n雄跨洞庭野，楚望古湘州。何王台殿，危基百尺自西刘。尚想霓旌千骑，依约入云歌吹，屈指几经秋。叹息繁华地，兴废两悠悠。\r\n登临处，乔木老，大江流。书生报国无地，空白九分头。一夜寒生关塞，万里云埋陵阙，耿耿恨难休。徙倚霜风里，落日伴人愁。\n\n作者：袁去华",
        "《六州歌头 · 渊明祠》\n柴桑高隐，丘壑岁寒姿。北窗下，羲黄上，古人期。俗人疑。束带真难事，赋归去，吾庐好，斜川路，携筇杖，看云飞。六翮冥冥高举，青霄外、矰缴何施。且流行坎止，人世任相违。采菊东篱。\n正悠然、见南山处，无穷景，与心会，有谁知。琴中趣，杯中物，醉中诗。可忘机。一笑骑鲸去，向千载，赏音稀。嗟倦翼，瞻遗像，是吾师。门外空馀衰柳，摇疏翠、斜日辉辉。遣行人到此，感叹不胜悲。物是人非。\n\n作者：袁去华",
        "《兰陵王 · 其一 · 郴州作》\n晓阴薄。隔屋呼晴噪鹊。长烟袅、轻素望中，林表初阳照城郭。秋容自寂寞。清浅溪痕旋落。桥虹外，明嶂万重，云木千章映楼阁。天涯信飘泊。漫水绕郴山，尺素难托。文园多病宽衣索。\r\n最长笛声断，画阑凭暖，黄昏前后况味恶。甚良宵闲却。辽邈。误行乐。料恨寄徽弦，心倦梳掠。西风满院垂帘幕。对千里明月，五更悲角。归期秋尽，尚未定，怎睡著。\n\n作者：袁去华",
        "《兰陵王 · 其二 · 次周美成韵》\n小桥直。林表遥岑寸碧。斜阳外、霞绚晚空，一目千里总佳色。初寒遍泽国。投老依然是客。功名事，云散鸟飞，匣里青萍漫三尺。重来怆陈迹。又水褪沙痕，风满帆席。鲈肥莼美曾同食。\r\n听虚阁松韵，古墙竹影，参差犹记过此驿。傍溪南山北。悲恻。暗愁积。拥绣被焚香，谁伴孤寂。追寻恩怨无穷极。正难续幽梦，厌闻邻笛。那堪檐外，更夜雨，断又滴。\n\n作者：袁去华",
        "《思佳客 · 其一 · 王宰席上赠歌姬》\n把酒听歌始此回。流莺花底语徘徊。神仙也许人间见，腔调新翻辇下来。\r\n银烛灺，玉山颓。谁言弱水隔蓬莱。绝胜想像高唐赋，浪作行云行雨猜。\n\n作者：袁去华",
        "《思佳客》\n飞燕双双掌上身。花光纷艳晚妆新。纤腰妙舞萦回雪，皓齿清歌遏住云。\r\n欢卜夜，座添春。近前生怕主人嗔。主人见惯浑闲事，恼杀醒狂一个人。\n\n作者：袁去华",
        "《思佳客 · 其三 · 七夕》\n宝阁珠宫夜未央。嫌迟怕晚不成妆。乞求乌鹊填河汉，已早玉绳低建章。\r\n笼月烛，闭云房。经年离恨不胜长。思量也胜姮娥在，夜夜孤眠不识双。\n\n作者：袁去华",
        "《惜分飞 · 其一 · 九日》\n平日悲秋今已老。细看秋光自好。风紧寒生早。漫将短发还吹帽。\r\n寂寞东篱人不到。只有渊明醉倒。一笑留残照。世间万事蝇头小。\n\n作者：袁去华",
        "《惜分飞 · 其二》\n雨过残阳明远树。树底鸣蝉无数。临水人家住。靠西便入江南路。\n曲径通幽深几许。翠竹短窗无暑。小立凭肩语。个中曾是孤眠处。\n\n作者：袁去华",
        "《鹊桥仙 · 其一》\n明眸皓齿，丰肌秀骨，浑是揉花碎玉。十分心事有谁知，暗恼得、愁红怨绿。\n残云断雨，不期而会，也要天来大福。若还虚度可怜宵，便做下、来生不足。\n\n作者：袁去华",
        "《鹊桥仙 · 其二七夕》\n牛郎织女，因缘不断，结下生生世世。人言恩爱久长难，又不道、如今几岁。\n眼穿肠断，一年今夜，且做不期而会。三杯酒罢闭云房，管上得、床儿同睡。\n\n作者：袁去华",
        "《宴清都》\n暮雨消烦暑。房栊□、顿觉秋意如许。天高云杳，山横绀碧，桂华初吐。空庭静掩桐阴，更苒苒、流萤暗度。记那时、朱户迎风，西厢待月私语。\n佳期易失难重，馀香破镜，虽在何据。如今要见，除非是梦，几时曾做。人言雁足传书，待尽写、相思寄与。又怎生、说得愁肠，千丝万缕。\n\n作者：袁去华",
        "《武陵春》\n人道有情须有梦，无梦岂无情。夜夜相思直到明。有梦怎生成。\r\n伊若忽然来梦里，邻笛又还惊。笛里声声不忍听。浑是断肠声。\n\n作者：连静女",
        "《宝鼎现》\n虞弦清暑，佳气葱郁，非烟非雾。人正在、东闱堂上，分瑞祥辉腾翠渚。奉玉斝，总欢呼称颂，争羡神光葆聚。庆诞节、弥生二佛，接踵瑶池仙母。最好英慧由天赋。有仁慈宽厚襟宇。每留念、修身忱意，博问谦勤亲保傅。\n染宝翰、镇规随宸画，心授家传有素。更吟咏、形容雅颂，隐隐赓歌风度。恩重汉殿传觞，宣付祝、恭承天语。对南薰初试，宫院笙箫竞举。但长愿，际升平世，万载皇基因睹。问寝日，俟鸡鸣舞拜，龙楼深处。\n\n作者：陈郁",
        "《望江南/忆江南》\n芳思远，南苑惜春时。翠柳枝柔金笛怨，碧桃花老玉笙悲。\n风日正迟迟。\n\n作者：陈东甫",
        "《塞翁吟》\n远碧秋痕瘦，楚玉恨赋凄凉。荷雨碎，泣残妆。系愁在垂杨。秋衣拂叠仙栀露，裁云刀尺犹香。诗锦字，献明珰。\n肯容易相忘。思量。空掩抑，分宵缓枕，终不敌、凉谯漏长。自解佩、兰皋去后，渐消灭、香梅酝藉，小杜疏狂。年华驶水，鬓影西风，都付清觞。\n\n作者：陈坦之",
        "《桂枝香 · 天柱山房拟赋蟹》\n西风故国。记乍免内黄，归梦溪曲。还是秦星夜映，楚霜秋足。无肠枉抱东流恨，任年年、褪匡微绿。草汀篝火，芦洲纬箔，早寒渔屋。\r\n叙旧别、芳刍荐玉。正香擘新橙，清泛佳菊。依约行沙乱雪，误惊窗竹。江湖岁晚相思远，对寒灯、谩怀幽独。嫩汤浮眼，枯形蜕壳，断魂重续。\n\n作者：陈恕可",
        "《真珠帘 · 赠海南子白玉蟾》\n金丹大药人人有。要须是、心传口授。一片白龙肝，一盏醍醐酒。只为离无寻坎有。移却南宸回北斗。好笑。\r\n见金翁姹女，两个厮斗。些儿铅汞调匀，观汉月海潮，抽添火候。一箭透三关，方表神仙手。兔子方来乌处住，龟儿便把蛇吞了。知否。那两个钟吕，是吾师友。\n\n作者：陈楠",
        "《好事近 · 其三咏梅》\n的皪两三枝，点破暮烟苍碧。好在屋檐斜入，傍玉奴横笛。\r\n月华如水过林塘，花阴弄苔石。欲向梦中飞蝶，恐幽香难觅。\n\n作者：陈亮",
        "《桂枝香 · 观木犀有感寄吕郎中》\n天高气肃。正月色分明，秋容新沐。桂子初收，三十六宫都足。不辞散落人间去，怕群花、自嫌凡俗。向他秋晚，唤回春意，几曾幽独。\r\n是天上、馀香剩馥。怪一树香风，十里相续。坐对花旁，但见色浮金粟。芙蓉只解添愁思，况东篱、凄凉黄菊。入时太浅，背时太远，爱寻高躅。\n\n作者：陈亮",
        "《小重山》\n碧幕霞绡一缕红。槐枝啼宿鸟，冷烟浓。小楼愁倚画阑东。黄昏月，一笛碧云风。\r\n往事已成空。梦魂飞不到，楚王宫。翠绡和泪暗偷封。江南阔，无处觅征鸿。\n\n作者：陈亮",
        "《天仙子 · 七月十五日寿内》\n一夜秋光先著柳。暑力平明羞失守。西风不放入帘帏，饶永昼。沉烟透。半月十朝秋定否。\r\n指点芙渠凝伫久。高处成莲深处藕。百年长共月团圆，女进酒。男称寿。一点浮云人似旧。\n\n作者：陈亮",
        "《洞仙歌 · 丁未寿朱元晦》\n秋容一洗。不受凡尘涴。许大乾坤这回大。向上头、些子是，雕鹗抟空，篱底下，只有黄花几朵。\n骑鲸汗漫，那得人同坐，赤手丹心扑不破。问唐虞、禹汤武，多少功名，犹自是、一点浮云铲过。\n且烧却、一瓣海南沉，任拈取、千年陆沉奇货。\n\n作者：陈亮",
        "《祝英台近 · 九月一日寿俞德载》\n嫩寒天，金气雨，搅断一秋事。仝样霏微，还作小晴意。世间万宝都成，些儿无欠，只待与、黄花为地。\n好招致。对此郁郁葱葱，新篘未成醉。翻手为云，造物等儿戏。也知富贵来时，一班呈露，便做出、人中祥瑞。\n\n作者：陈亮",
        "《桂枝香》\n仙风透骨。向夏叶丛中，春花重出。骏发天香，不是世间尤物。占些空阔闲田地，共霜轮、伴他秋实。浅非冷蕊，深非幽艳，中无倚握。\n任点取、龙涎笃耨。儿女子看承，万屈千屈。做数珠见，刻画毋盐唐突。不知几树栾团着，但口吻、非鸣云室。是耶非也，书生见识，圣贤心术。\n\n作者：陈亮",
        "《水龙吟 · 春恨》\n闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。\r\n寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。\n\n作者：陈亮",
        "《贺新郎 · 怀辛幼安用前韵》\n话杀浑闲说。不成教、齐民也解，为伊为葛。尊酒相逢成二老，却忆去年风雪。新著了、几茎华发。百世寻人犹接踵，叹只今、两地三人月。写旧恨，向谁瑟。\r\n男儿何用伤离别。况古来、几番际会，风从云合。千里情亲长晤对，妙体本心次骨。卧百尺、高楼斗绝。天下适安耕且老，看买犁、卖剑平家铁。壮士泪，肺肝裂。\n\n作者：陈亮",
        "《点绛唇 · 咏梅月》\n一夜相思，水边清浅横枝瘦。小窗如昼。情共香俱透。\r\n清入梦魂，千里人长久。君知否。雨僝云僽。格调还依旧。\n\n作者：陈亮",
        "《思佳客 · 春感》\n花拂阑干柳拂空。花枝绰约柳鬟松。蝶翻淡碧低边影，莺啭浓香杪处风。\r\n深院落，小帘栊。寻芳犹忆旧相逢。桥边携手归来路，踏皱残花几片红。\n\n作者：陈亮",
        "《宝鼎现 · 寿京尹曾留远侍郎渊子》\n玉宸凝眷。要得培□，神皋根本。天赋与、经纶好手，门外红尘谈笑遣。任草色、遍空庭交翠，月往风来自便。但纸帐、时供小憩，长理灯窗公案。五行俱下流光电。笔如神、毫发都见。是则是、霜严雪劲，到底春风生意满。\n唤得应、雨和晴恰好，旗舞粳艘百万。更社鼠城狐扫影，雁鹜惊人避箭。最是满腹精神，担负处、浑身皆胆。又谁知、条理元在，规模里面。天下事、又何难办。待副苍生愿。渺宇宙、多少关心，留取功名久远。\n\n作者：陈著",
        "《大酺 · 其三 · 寿王修斋枢密》\n自有乾坤，扶人极，宗主须还人物。今为何时节，满红尘富贵，絮花飘忽。抵障狂澜，提携正印，一柱天擎突兀。平生分明处，是从容处□，不差毫发。把朝市山林，一般看了，无边风月。\r\n深衣清到骨。紫枢府、谁信曾簪笏。炊脱粟、黄鸡白酒，补菊栽梅，碧溪绕、竹篱茅屋。无限轻描貌。都说道、诏书催发。想回首、招黄鹄。微微自笑，惟有赤松衣钵。相陪对门石佛。\n\n作者：陈著",
        "《瑞鹤仙 · 寿赵德修检讨必普》\n云无心出岫。游戏间、声名掀揭宇宙。红尘事看透。\n任高官惟有，鹤随诗瘦。溪山如绣。小轩亭、篘新话旧。\n想时时，梦到家林，但未有归时候。\n知否。分明世界，多少经纶，莫轻回首。平生抱负。金銮殿，有新奏。\n便相扶君相，从头做去，他又谁能出手。看明年、此日传宣，赐酴醾酒。\n\n作者：陈著",
        "《宝鼎现 · 其二 · 四时怀古春词》\n问今何日，旧也曾尾，东风鹓鹭。回首念，家山桃李，归去来兮闻早赋。梦境里、尽何妨疏散，时趁莺晴信步。是则是、清闲自好，一点心犹怀古。记得平世痴儿女。自灯宵、游了三五。还次第、湖边去也，寒食清明炊未住。\r\n是处处、是丹青图画，随意狂歌醉舞。奈蓦被、烟花浪手，一掷残阳孤注。须信乐极悲来，谁道是、曾歌琼树。夕阳亭遗涴，翻得江涛似许。忍望著、□天津路。最是鹃啼苦。算世事、消把春看，还有落花飞絮。\n\n作者：陈著",
        "《真珠帘 · 其一 · 寿元春兄八十策》\n如梅在壑清标格。襟怀好、又是融融春拍。鸳梦早惊飞，惯一窗岑寂。谱曲裁诗心自在，任雪月、风花需索。奇特。问生涯却道，浮云如得。\r\n回首门外黄尘，算何如、稳占溪光山色。八百岁为期，却十分才一。弟自高歌儿自舞，簇小小、榴花筵席。真率。镇无妨欢醉，年年今日。\n\n作者：陈著",
        "《真珠帘 · 其二 · 四时怀古夏词》\n青云玉树南薰扇。京华地、别是潇湘图展。茉莉芰荷香，拍满笙箫院。雪藕盈盈歌袅处，早已带、秋声凄怨。堪叹。把时光轻靠，冰山一片。\r\n从古幻境如轮，问铜驼、应是多番曾见。谁把笛吹凉，总是腔新换。水枕风船空入梦，但极目、波流云远。消黯。更华林蝉咽，系人肠断。\n\n作者：陈著",
        "《真珠帘 · 其三 · 寿内人六十》\n闲居是念随云散。琴帘底、却自平生心满。百二十年期，笑道今才半。一味齑盐清得瘦，婉娩似、梅花香晚。相伴。老霜松宁耐，溪山寒惯。\r\n探借十日前春，小杯盘、也做寿筵模范。绕膝舞斑衣，有酒从他劝。但任真来浑是处，梦不到、笙歌瑶燕。双健。任旁人播尽，风流眉案。\n\n作者：陈著",
        "《烛影摇红 · 其一 · 寿族叔父衡之八十铨》\n吾菊山翁，鹤骖来自蓬云界。平铺心地有天知，楚楚生兰茝。膝下青衫舞拜。更参差、斑衣戏队。清闲无事，门外从他，惊尘飞隘。\r\n寿八千年，百分才一朱颜耐。何妨长主翠嵩春，酒约诗盟在。家庆堂前欢会。领霞卮、醺红浅带。是人说道，真吕先生，风流潇洒。\n\n作者：陈著",
        "《烛影摇红 · 其三 · 寿声仲》\n双杏堂深，山明水秀潆洄著。稳铺心事做平生，不买颦眉错。是则苍髯白发。笑微微、朱颜自渥。一团春意，半隐风流，他谁能学。\r\n六十年华，又从今起新花甲。葵榴初艳芰荷香，争赴开筵约。家庆真堪恣乐。碧瑶杯、须拚满酌。瑟琴声里，弟劝兄酬，儿歌孙拍。\n\n作者：陈著",
        "《江城子 · 其一中秋早雨晚晴》\n中秋佳月最端圆。老痴顽。见多番。杯酒相延，今夕不应悭。残雨如何妨乐事，声淅淅，点斑斑。\r\n天应有意故遮阑。拍人间。等闲看。好处时光，须用著些难。直待黄昏风卷霁，金滟滟，玉团团。\n\n作者：陈著",
        "《青玉案 · 其二》\n青山流水迢迢去。总是东风往回路。送得春来春又暮。莺如何诉。燕如何语。\n只有春知处。时光渐渐春如许。何用怜春怕红雨。到处空飞无实据。花开也好，花飞也好，此意须双悟。\n\n作者：陈著",
        "《生查子 · 药名闺情》\n相思意已深，白纸书难足。字字苦参商，故要檀郎读。\r\n分明记得约当归，远至樱桃熟。何事菊花时，犹未回乡曲？\n\n作者：陈亚",
        "《浣溪沙 · 浅画香膏拂紫绵》\n浅画香膏拂紫绵。牡丹花重翠云偏。手挼梅子并郎肩。\r\n病起心情终是怯，困来模样不禁怜。旋移针线小窗前。\n\n作者：陈克",
        "《谒金门》\n花满院。飞去飞来双燕。红雨入帘寒不卷。晓屏山六扇。\r\n翠袖玉笙凄断。脉脉两娥愁浅。消息不知郎近远。一春长梦见。\n\n作者：陈克",
        "《谒金门》\n柳丝碧。柳下人家寒食。莺语匆匆花寂寂。玉阶春藓湿。\r\n闲凭薰笼无力。心事有谁知得。檀炷绕窗灯背壁。画檐残雨滴。\n\n作者：陈克",
        "《摸鱼儿 · 西湖送春》\n倚东风、画阑十二，芳阴帘幕低护。玉屏翠冷梨花瘦，寂寞小楼烟雨。肠断处。怅折柳柔情，旧别长亭路。年华似羽。任锦瑟声寒，琼箫梦远，羞对彩鸾舞。文园赋。\n重忆河桥眉妩。啼痕犹溅纨素。丁香共结相思恨，空托绣罗金缕。春已暮。纵燕约莺盟，无计留春住。伤春倦旅。趁暗绿稀红，扁舟短棹，载酒送春去。\n\n作者：陈允平",
        "《倦寻芳》\n杏檐转午。清漏沈沈，春梦无据。凤锦龟纱，空闭酒尘香雾。流水行云天四远，玉箫声断人何处。倦寻芳，镇情尖翠压，强拈飞絮。\r\n记旧约、荼蘼开后，屈指心期，数了还数。误我凭阑，几度片帆南浦。燕懒莺慵春去也，落花犹是东风主。正销凝，被愁鹃、又啼烟树。\n\n作者：陈允平",
        "《永遇乐 · 旧上声韵，今移入平声》\n玉腕笼寒，翠阑凭晓，莺调新簧。暗水穿苔，游丝度柳，人静芳昼长。云南归雁，楼西飞燕，去来惯认炎凉。王孙远，青青草色，几回望断柔肠。\n蔷薇旧约，尊前一笑，等闲孤负年光。斗草庭空，抛梭架冷，帘外风絮香。伤春情绪，惜花时候，日斜尚未成妆。闻嬉笑，谁家女伴，又还采桑。\n\n作者：陈允平",
        "《疏影》\n千峰翠玉。送孤云伴我，罗窗清宿。拂晓凭虚，春碧生寒，衣单瘦倚筇竹。东风不解吹愁醒，但芳草、溪城南北。认雾鬟，遥锁修颦，眉妩为谁愁独。\n江上轻鸥似识，背昭亭两两，飞破晴渌。一片苍烟，隔断家山，梦绕石窗萝屋。相看不厌朝还暮，算几度、赤阑干曲。待倩诗、收拾归来，写作卧游屏幅。\n\n作者：陈允平",
        "《暗香》\n霁天秋色。正倚楼待月，谁伴横笛。涨绿浮空，闲数河星手堪摘。弥望澄光练净，分付与、玄晖才笔。烟溆阔，云远波平，归鸟趁风席。\n南国。信音寂。怅雁渚渡闲，鹭汀沙积。藓碑露泣。时拊遗踪暗嗟忆。人事空随逝水。今古但、双流一碧。待办取、蓑共笠，小舟泛得。\n\n作者：陈允平",
        "《霜天晓角》\n玄霜绛雪。散作秋林缬。昨夜西风吹过，最好是、睡时节。\n香绝。高处折。中秋还有月。此际人间天上，是两个、广寒阙。\n\n作者：陈允平",
        "《唐多令 · 秋暮有感》\n休去采芙蓉。秋江烟水空。带斜阳、一片征鸿。欲顿闲愁无顿处，都著在两眉峰。\r\n心事寄题红。画桥流水东。断肠人、无奈秋浓。回首层楼归去懒，早新月、挂梧桐。\n\n作者：陈允平",
        "《风流子》\n阑干休去倚，长亭外、烟草带愁归。正晓阴帘幕，绮罗清润，西风环佩，金玉参差。深院悄，乱蝉嘶夏木，双燕别春泥。满地残花，蝶圆凉梦，半亭落叶，蛩感秋悲。\n兰屏馀香在，销魂处、憔悴瘦不胜衣。谁念凤楼当日，星约云期。怅倦理鸾筝，朱弦空暗，强临鸳镜，锦带闲垂。别后两峰眉恨，千里心知。\n\n作者：陈允平",
        "《兰陵王》\n古堤直。隔水轻阴扬碧。东风路，还是舞烟眠露，年年自春色。红尘遍京国。留滞高阳醉客。斜阳外，千缕翠条，仿佛流莺度金尺。长亭半陈迹。记曾系征鞍，频护歌席。匆匆江上又寒食。\n回首处应念，旧曾攀折，依然离恨遍四驿。倦游尚南北。恻恻。怨怀积。渐楚榭寒收，隋苑春寂。眉颦不尽相思极。想人在何处，倚楼横笛。闲情似絮，更那听，夜雨滴。\n\n作者：陈允平",
        "《宴桃源》\n闲倚琐窗工绣。春困两眉频皱。独自下香街，攀折画桥烟柳。\r\n晴昼。晴昼。偏称玉楼歌酒。\n\n作者：陈允平",
        "《宴桃源》\n何处春风归路。金屋空藏樊素。零乱海棠花，愁梦欲随春去。\r\n情绪。情绪。粉溅两行冰箸。\n\n作者：陈允平",
        "《解连环》\n寸心谁托。望潇湘暮碧，水遥云邈。自绣带、同剪合欢，奈鸳枕梦单，凤帏寒薄。澹月梨花，别后伴、情怀萧索。念伤春渐懒，病酒未忺，两愁无药。\n魂销翠兰紫若。任钗沉鬓影，香沁眉角。怅画阁、尘满妆台，但玉佩依然，宝筝闲却。旧约无凭，误共赏、西园桃萼。正天涯、数声杜宇，断肠院落。\n\n作者：陈允平",
        "《玲珑四犯》\n金屋春深，似灼灼娉婷，真真娇艳。洗净铅华，依旧曲眉丰脸。犹记舞歇凉州，渐缥缈、碧云缭乱。自玉环、宝镜偷换。别后甚时重见。\n鸾帏凤席鸳鸯荐。但空馀、蕙芳兰茜。天涯柳色青青恨，不入东风眼。惆怅二十四桥，任落絮、飞花乱点。奈翠屏、一枕云雨梦，谁惊散。\n\n作者：陈允平",
        "《忆旧游》\n又眉峰碧聚，记得邮亭，人别中宵。剪烛西窗下，听林梢叶坠，雾漠烟潇。彩鸾梦逐云去，环佩入扶摇。但镜裂鸳奁，钗分燕股，粉腻香销。\n迢迢。旧游处，向柳下维舟，花底扬镳。更忆西风里，采芙蓉江上，双桨频招。怨红一叶应到，明月赤阑桥。渐泪浥琼腮，胭脂澹薄羞嫩桃。\n\n作者：陈允平",
        "《六幺令 · 授衣时节》\n授衣时节，犹未定寒燠。长空雨收云霁，湛碧秋容沐。还是鲈肥蟹美，橡栗村村熟。不堪追逐。龙山梦远，惆怅田园自黄菊。\r\n醉中还念倦旅，触景伤心目。羞破帽、把茱萸，更忆尊前玉。愁立梧桐影下，月转回廊曲。归期将卜，西风吹雁，懒寄斜封但相嘱。\n\n作者：陈允平",
        "《满路花》\n离歌泣断云，别舞愁飞雪。凤皇台上望，琼箫绝。钗分玉燕，寸寸回肠折。碧空归雁阔。犹有疏梅，岁寒独伴高节。\r\n鲛绡罗帕，泪洒胭脂血。悠悠江上水，天连接。朱楼遍倚，万里空情切。此恨凭谁说。天若有情，料天须有区别。\n\n作者：陈允平",
        "《塞翁吟》\n睡起鸾钗亸，金约鬓影胧。檐佩冷，玉丁东。镜里对芙蓉。秦筝倦理梁尘暗，惆怅燕子楼空。山万叠，水千重。一叶漫题红。\n匆匆。从别后，残云断雨，馀香在、鲛绡帐中。更懊恨、灯花无准，写幽愫、锦织回文，小字斜封。无人为托，欲倩宾鸿。立尽西风。\n\n作者：陈允平",
        "《西河》\n形胜地。西陵往事重记。溶溶王气满东南，英雄闲起。凤游何处古台空，长江缥缈无际。石头城上试倚。吴襟楚带如系。\n乌衣巷陌几斜阳，燕闲旧垒。后庭玉树委歌尘，凄凉遗恨流水。买花问酒锦绣市。醉新亭、芳草千里。梦醒觉非今世。对三山、半落青天，数点白鹭，飞来西风里。\n\n作者：陈允平",
        "《宝鼎现 · 寿贾师宪》\n神鳌谁断，几千年再，乾坤初造。算当日、枰棋如许，争一著、吾其衽左。谈笑顷、又十年生聚，处处豳风葵枣。江如镜，楚氛馀几，猛听甘泉捷报。天衣细意从头补。烂山龙、华虫黼藻。宫漏永、千门鱼钥，截断红尘飞不到。\n街九轨，看千貂避路，庭院五侯深锁。好一部、太平六典，一一周公手做。赤舄绣裳，消得道、斑斓衣好。尽庞眉鹤发，天上千秋难老。甲子平头才一过，未说汾阳考。看金盘，露滴瑶池，龙尾放班回早。\n\n作者：陈合",
        "《河传 · 咏甘草》\n大官无闷。刚被傍人、竞来相问。又难为□□敷陈。\n且只将、甘草论。朴消大戟并银粉。疏风紧。甘草闲相混。\n及至下来，转杀他人。尔甘草、有一分。\n\n作者：郭讵",
        "《水龙吟 · 西湖怀古》\n东南第一名州，西湖自古多佳丽。临堤台榭，画船楼阁，游人歌吹。十里荷花，三秋桂子，四山晴翠。使百年南渡，一时豪杰，都忘却、平生志。\r\n可惜天旋时异，藉何人、雪当年耻？登临形胜，感伤今古，发挥英气。力士推山，天吴移水，作农桑地。借钱塘潮汐，为君洗尽，岳将军泪！\n\n作者：陈德武",
        "《玉蝴蝶 · 雨中对紫薇》\n好是春光秋色，天工巧处，都上花枝。更值云情雨态，净沐芳姿。醉相扶、霓裳舞困，眠未得、宫锦淋漓。有谁知。眼空相对，心系相思。\n相思。鲛绡帕上，珠悬红泪，水洗胭脂。寂寞阑干，无言暗忆旧游时。五花骢、载将郎去，双喜鹊、报道郎归。卜佳期。梦回巫峡，春在瑶池。\n\n作者：陈德武",
        "《玉蝴蝶 · 七夕》\n金井梧桐飞报，秋期近也，乌鹊成桥。为问双星何事，长待今宵。别今年、新欢暂展，更五鼓、旧恨重摇。黯魂销。两情脉脉，一水迢迢。\n寂寥。寄言儿女，纵能多巧笑，奚暇相调。暗想离愁，人间天上古来饶。但心坚、天长地久，何意在、雨暮云朝。宝香烧。无缘驾海，有分吹箫。\n\n作者：陈德武",
        "《踏莎行》\n二社良辰，千家庭院。翩翩又见新来燕。凤凰巢稳许为邻，潇湘烟暝来何晚。\r\n乱入红楼，低飞绿岸。画梁时拂歌尘散。为谁归去为谁来，主人恩重珠帘卷。\n\n作者：陈尧佐",
        "《醉落魄丙寅中秋》\n琼楼玉宇。分明不受人间暑。寻常岂是无三五。惟有今宵，皓彩皆同普。\r\n素娥阅尽今和古。何妨小驻听吾语。当年弄影婆娑舞。妙曲虽传，毕竟人何许。\n\n作者：郭应祥",
        "《朝中措 · 平山堂》\n平山栏槛倚晴空，山色有无中。\r\n手种堂前垂柳，别来几度春风？\r\n文章太守，挥毫万字，一饮千钟。\r\n行乐直须年少，尊前看取衰翁。\n\n作者：都下妓",
        "《百字令 · 寿虞守正月十二》\n梅峰孕秀，庆仙翁、咫尺元宵三夕。盛德温温如玉粹，多少殊勋嘉绩。两拥朱幡，独清节，高谊真难屈。景疏堂下，台星长伴南极。\r\n雅羡椿桂联芳，金章紫绶，拜舞欢声溢。福备宜高仁者寿，喜占人间八十。汉重申公，周登尚父，盛事今犹昔。九重注想，蒲车行聘遗逸。\n\n作者：陈潜心",
        "《南歌子 · 贺彭舍人黄堂成》\n故国山河在，新堂冰雪生。万家和气贺初成。人在笙歌声里、暗生春。\n今代无双士，当年第一人。杯行到手莫辞频。明日凤池归路、隔清尘。\n\n作者：陈师道",
        "《清平乐》\n秋光烛地。帘幕生秋意。露叶翻风惊鹊坠。暗落青林红子。\r\n微行声断长廊。熏炉衾换生香。灭烛却延明月，揽衣先怯微凉。\n\n作者：陈师道",
        "《沁园春》\n记上层楼，与岳阳楼，酾酒赋诗。望长山远水，荆州形胜，夕阳枯木，六代兴衰。扶起仲谋，唤回玄德，笑杀景升豚犬儿。归来也，对西湖叹息，是梦耶非。\r\n诸君傅粉涂脂。问南北战争都不知。恨孤山霜重，梅凋老叶，平堤雨急，柳泣残丝。玉垒腾烟，珠淮飞浪，万里腥风吹鼓鼙。原夫辈，算事今如此，安用毛锥。\n\n作者：陈人杰",
        "《沁园春 · 其九丁酉岁感事》\n谁使神州，百年陆沉，青毡未还？怅晨星残月，北州豪杰；西风斜日，东帝江山。刘表坐谈，深源轻进，机会失之弹指间。伤心事，是年年冰合，在在风寒。\r\n说和说战都难，算未必江沱堪宴安。叹封侯心在，鳣鲸失水；平戎策就，虎豹当关。渠自无谋，事犹可做，更剔残灯抽剑看。麒麟阁，岂中兴人物，不画儒冠？\n\n作者：陈人杰",
        "《沁园春 · 其二十二次韵林南金赋愁》\n抚剑悲歌，纵有杜康，可能解忧。为修名不立，此身易老，古心自许，与世多尤。平子诗中，庾生赋里，满目江山无限愁。关情处，是闻鸡半夜，击楫中流。\n澹烟衰草连秋。听鸣鴂声声相应酬。叹霸才重耳，泥涂在楚，雄心元德，岁月依刘。梦落莼边，神游菊外，已分他年专一丘。长安道，且身如王粲，时复登楼。\n\n作者：陈人杰",
        "《南歌子 · 塔院僧阁》\n矫矫千年鹤，茫茫万里风。阑干三面看秋空。背插浮屠千尺、冷烟中。\n林坞村村暗，溪流处处通。此间何似玉霄峰。遥望蓬莱依约、晚云东。\n\n作者：陈与义",
        "《兰陵王》\n角声切。何处梅梢弄雪。还乡梦，玉井楼前，千朵芙蕖插空碧。邻翁问消息。为说红尘倦客。应怜笑、弓剑旌旗，底事留人未归得。淮山旧相识。记急处笙歌，静里锋镝。隋堤杨柳犹春色。\r\n嗟十载人事，几番棋局，青油年少已鬓白。漫惆怅京国。朱墨。困无力。似病鹤樊笼，老骥羁勒。夕阳不系栖林翼。待添竹东圃，种松西陌。功名休问，吾老矣，付俊杰。\n\n作者：陈韡",
        "《哨遍 · 陈抑斋乞致仕》\n多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，发丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。休，归去来兮，北山幸有闲田地。地瘠宜瓜菜，引泉凿成方沚。\r\n这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归鸿、暮云千里。蓬莱自古无路，玄圃何时到，只消曲几蒲团，镇日闲庐打眭。这乾坤日月，更远游、问他王子。\n\n作者：陈韡",
        "《渡江云 · 寿妇人集曲名》\n瑞云浓，缥缈弦月当庭，天香满院。玉女传言，把真珠帘卷。拥鹊桥仙，引江城子，拟醉蓬莱宴。吹紫玉箫，唱黄金缕，按拍声声慢。\r\n昼锦堂前，倾杯为寿，祝快活年，应天长远。喜似娘儿，解称人心愿。梦兰蕙芳，种宜男草，丹凤吟非晚。更步蟾宫，宴琼林日，汉宫春暖。\n\n作者：陈梦协",
        "《江城子》\n绿莺庭院燕莺啼。绣帘垂。瑞烟霏。一片笙箫，声过彩云低。疑是蕊宫仙子降，翻玉袖，舞瑶姬。\n冰姿玉质自清奇。看孙枝。列斑衣。画鼓新歌，喜映两疏眉。袖里蟠桃花露湿，应不惜，醉金卮。\n\n作者：陆汉广",
        "《桃源忆故人》\n几年闲作园林主。未向梅花著语。雪后又开半树。风递幽香去。\n断魂不为花间女。枝上青禽□诉。我是西湖处士。长恨芳时误。\n\n作者：马子严",
        "《二郎神》\n日高睡起，又恰见、柳梢飞絮。倩说与、年年相挽，却又因他相误。南北东西何时定，看碧沼、青萍无数。念蜀郡风流，金陵年少，哪寻张绪。\n应许。雪花比并，扑帘堆户。更羽缀游丝，毡铺小径，肠断鹁鸠唤雨。舞态颠狂，腰肢轻怯，散了几回重聚。空暗想，昔日长亭别酒，杜鹃催去。\n\n作者：马子严",
        "《天仙子》\n白玉为台金作盏。香是江梅名阆苑。年时把酒对君歌，歌不断。杯无算。花月当楼人意满。\n翘戴一枝蝉影乱。乐事且随人意换。西楼回首月明中，花已绽。人何远。可惜国香天不管。\n\n作者：马子严",
        "《最高楼》\n花解笑，冷淡不求知。长是殿、众芳时。鲜鲜秀颈磋圆玉，洛阳翠佩剪琉璃。向人前，迎茉莉，送荼蘼。\r\n几欲把、清香换春色。费多少、黄金酬不得。梅雨妒，麦风欺。细腰空恋当心蕊，同时犹结旧年枝。谢家娘，将远寄，待凭谁。\n\n作者：马子严",
        "《贺圣朝 · 春游》\n游人拾翠不知远。被子规呼转。红楼倒影背斜阳，坠几声弦管。\r\n荼香透，海棠红浅。恰平分春半。花前一笑不须悭，待花飞休怨。\n\n作者：马子严",
        "《归朝欢 · 春游》\n听得提壶沽美酒。人道杏花深处有。杏花狼藉鸟啼风，十分春色今无九。麝煤销永昼。青烟飞上庭前柳。画堂深，不寒不暖，正是好时候。\r\n团团宝月凭纤手。暂借歌喉招舞袖。真珠滴破小槽红，香肌缩尽纤罗瘦。投分须白首。黄金散与亲和旧。且衔杯，壮心未落，风月长相守。\n\n作者：马子严",
        "《多丽》\n人间世，偶然攘臂来游。何须恁、乾坤角抵，又成冷笑俳优。且宽心、待他天命，谩鼓舌、夸吾人谋。李广不侯，刘蕡未第，千年公论合谁羞。往矣瓦飘无意，甑堕懒回头。真堪笑，直钩论议，圆枘机筹。\n幸斯道、元无得丧，壮心岂有沉浮。好温存、困中节概，莫冷落、穷里风流。酒滴珍珠，饭钞云子，醉饱卧信缘休。归去也，幅巾谈笑，卒岁且优游。循环事，亡羊须在，失马何忧。\n\n作者：高登",
        "《行香子》\n瘴气如云。暑气如焚。病轻时、也是十分。沈疴恼客，罪罟萦人。叹槛中猿，笼中鸟，辙中鳞。\n休负文章，休说经纶。得生还、已早因循。菱花照影，筇竹随身。奈沈郎尪，潘郎老，阮郎贫。\n\n作者：高登",
        "《齐天乐 · 其一》\n碧云阙处无多雨，愁与去帆俱远。倒苇沙闲，枯兰溆冷，寥落寒江秋晚。楼阴纵览。正魂怯清吟，病多依黯。怕挹西风，袖罗香自去年减。\r\n风流江左久客，旧游得意处，朱帘曾卷。载酒春情，吹箫夜约，犹忆玉娇香软。尘栖故苑，叹璧月空檐，梦云飞观。送绝征鸿，楚峰烟数点。\n\n作者：高观国",
        "《玉蝴蝶》\n唤起一襟凉思，未成晚雨，先做秋阴。楚客悲残，谁解此意登临。古台荒、断霞斜照，新梦黯、微月疏砧。总难禁。尽将幽恨，分付孤斟。\r\n从今。倦看青镜，既迟勋业，可负烟林。断梗无凭，岁华摇落又惊心。想莼汀、水云愁凝，闲蕙帐、猿鹤悲吟。信沈沈。故园归计，休更侵寻。\n\n作者：高观国",
        "《菩萨蛮 · 何须急管吹云暝》\n何须急管吹云暝。高寒滟滟开金饼。今夕不登楼。一年空过秋。\r\n桂花香雾冷。梧叶西风影。客醉倚河桥。清光愁玉箫。\n\n作者：高观国",
        "《摊破浣溪沙 · 七夕》\n袅袅天风响佩环。鹊桥有女夜乘鸾。也恨别多相见少，似人间。\r\n银浦无声云路渺，金风有信玉机闲。生怕河梁分袂处，晓光寒。\n\n作者：高观国",
        "《兰陵王 · 其一 · 为十年故人作》\n凤箫咽。花底寒轻夜月。兰堂静，香雾翠深，曾与瑶姬恨轻别。罗巾泪暗叠。情入歌声怨切。殷勤意，欲去又留，柳色和愁为重折。十年迥凄绝。念髻怯瑶簪，衣褪香雪。双鳞不渡烟江阔。\r\n自春来人见，水边花外，羞倚东风翠袖怯。正愁恨时节。南陌。阻金勒。甚望断青禽，难倩红叶。春愁欲解丁香结。整新欢罗带，旧香宫箧。凄凉风景，待见了，尽向说。\n\n作者：高观国",
        "《兰陵王 · 其二 · 春雨》\n洒虚阁。幂幂天垂似幕。春寒峭，吹断万丝，湿影和烟暗帘箔。清愁晚来觉。佳景愔愔过却。芳郊外，莺恨燕愁，不管秋千冷红索。行云楚台约。念今古凝情，朝暮如昨。啼红湿翠春情薄。\r\n谩一犁江上，半篙堤外，勾引轻阴趁暮角。正孤绪寂寞。斑驳。止还作。听点点檐声，沈沈春酌。只愁入夜东风恶。怕催教花放，趁将花落。冥冥烟草，梦正远，恨怎托。\n\n作者：高观国",
        "《思佳客 · 其一 · 秋扇》\n入手西风意已羞。不须玉斧为重修。扑萤凉夜沉沉月，障面清歌澹澹秋。\r\n休弃置，且迟留。可怜又向箧中收。莫教暗损乘鸾女，汉殿凄凉万古愁。\n\n作者：高观国",
        "《思佳客》\n剪翠衫儿稳四停。最怜一曲凤箫吟。同心罗帕轻藏素，合字香囊半影金。\r\n春思悄，昼窗深。谁能拘束少年心。莺来惊碎风流胆，踏动樱桃叶底铃。\n\n作者：高观国",
        "《玲珑四犯》\n水外轻阴，做弄得飞云，吹断晴絮。驻马桥西，还系旧时芳树。不见翠陌寻春，每问著、小桃无语。恨燕莺、不识闲情，却隔乱红飞去。\r\n少年曾识春风意，到如今、怨怀难诉。魂惊冉冉江南远，烟草愁如许。此意待写翠笺，奈断肠、都无新句。问甚时、舞凤歌鸾，花里再看仙侣。\n\n作者：高观国",
        "《御街行 · 其一 · 赋帘》\n香波半窣深深院。正日上、花阴浅。青丝不动玉钩闲，看翠额、轻笼葱茜。莺声似隔，篆醒微度，爱横影、参差满。\r\n那回低挂朱阑畔。念闲损、无人卷。窥春偷倚不胜情，仿佛见、如花娇面。纤柔缓揭，瞥然飞去，不似春风燕。\n\n作者：高观国",
        "《御街行 · 其二 · 赋轿》\n藤筠巧织花纹细。称稳步、如流水。踏青陌上雨初晴，嫌怕湿、文鸳双履。要人送上，逢花须住，才过处、香风起。\r\n裙儿挂在帘儿底。更不把、窗儿闭。红红白白簇花枝，恰称得、寻春芳意。归来时晚，纱笼引道，扶下人微醉。\n\n作者：高观国",
        "《霜天晓角》\n春云粉色。春水和云湿。试问西湖杨柳，东风外、几丝碧。\r\n望极。连翠陌。兰桡双桨急。欲访莫愁何处，旗亭在、画桥侧。\n\n作者：高观国",
        "《霜天晓角 · 其三九日苏堤》\n霜清水碧。冷浸红云湿。休说季伦锦帐，山南岸、更花密。\n露滴。空翠幂。两峰开霁色。不为浓妆一醉，西风帽、为谁侧。\n\n作者：高观国",
        "《西江月》\n小舫半帘山色，断桥两岸秋阴。芙蓉消息已愁深。红染云机翠锦。\n几度烟波共酌，半生风月关心。飞来鸥鹭是知音。一笑歌边醉醒。\n\n作者：高观国",
        "《风入松 · 其二 · 闻邻女吹笛》\n粉娇曾隔翠帘看。横玉声寒。夜深不管柔荑冷，樱朱度、香喷云鬟。霜月摇摇吹落，梅花簌簌惊残。\r\n萧郎且放凤箫闲。何处骖鸾。静听三弄霓裳罢，魂飞断、愁里关山。三十六宫天近，念奴却在人间。\n\n作者：高观国",
        "《少年游 · 草》\n春风吹碧，春云映绿，晓梦入芳茵。软衬飞花，远连流水，一望隔香尘。\r\n萋萋多少江南恨，翻忆翠罗裙。冷落闲门，凄迷古道，烟雨正愁人。\n\n作者：高观国",
        "《太常引》\n玉肌轻衬碧霞衣。似争驾、翠鸾飞。羞问武陵溪，笑女伴、东风醉时。\n不飘红雨，不贪青子，冷澹却相宜。春晚涌金池，问一片、将愁寄谁。\n\n作者：高观国",
        "《雨中花慢》\n旆拂西风，客应星汉，行参玉节征鞍。缓带轻裘，争看盛世衣冠。吟倦西湖风月，去看北塞关山，过离宫禾黍，故垒烟尘，有泪应弹。\r\n文章俊伟，颖露囊锥，名动万里呼韩。知素有、平戎手段，小试何难。情寄吴梅香冷，梦随陇雁霜寒。立勋未晚，归来依旧，酒社诗坛。\n\n作者：高观国",
        "《夜游宫 · 宴席》\n宴罢珠帘半卷。画檐外、蜡香人散。翠雾霏霏漏声断。倚香肩，看中庭，花影乱。\n宛是高堂馆。宝奁炷、麝烟初暖。璧月何妨夜夜满。拥芳柔，恨今年，寒尚浅。\n\n作者：陆游",
        "《解连环》\n泪淹妆薄。背东风伫立，柳绵池阁。漫细字、书满芳笺，恨钗燕筝鸿，总难凭托。风雨无情，又颠倒、绿苔红萼。仗香醪破闷，怎禁夜阑，酒酲萧索。\n刘郎已忘故约。奈重门静院，光景如昨。尽做它、别有留心，便不念当时，两意初著。京兆眉残，怎忍为、新人梳掠。尽今生、拚了为伊，任人道错。\n\n作者：陆游",
        "《青玉案 · 与朱景参会北岭》\n西风挟雨声翻浪。恰洗尽、黄茅瘴。老惯人间齐得丧。千岩高卧，五湖归棹，替却凌烟像。\r\n故人小驻平戎帐。白羽腰间气何壮。我老渔樵君将相。小槽红酒，晚香丹荔，记取蛮江上。\n\n作者：陆游",
        "《水调歌头 · 多景楼》\n江左占形胜，最数古徐州。连山如画，佳处缥渺著危楼。鼓角临风悲壮，烽火连空明灭，往事忆孙刘。千里曜戈甲，万灶宿貔貅。\r\n露沾草，风落木，岁方秋。使君宏放，谈笑洗尽古今愁。不见襄阳登览，磨灭游人无数，遗恨黯难收。叔子独千载，名与汉江流。\n\n作者：陆游",
        "《浪淘沙 · 令丹阳浮玉亭席上作》\n绿树暗长亭。几把离尊。阳关常恨不堪闻。何况今朝秋色里，身是行人。\r\n清泪浥罗巾。各自消魂。一江离恨恰平分。安得千寻横铁锁，截断烟津。\n\n作者：陆游",
        "《南乡子》\n归梦寄吴樯。水驿江程去路长。想见芳洲初系缆，斜阳。烟树参差认武昌。\r\n愁鬓点新霜。曾是朝衣染御香。重到故乡交旧少，凄凉。却恐它乡胜故乡。\n\n作者：陆游",
        "《南乡子》\n早岁入皇州。尊酒相逢尽胜流。三十年来真一梦，堪愁。客路萧萧两鬓秋。\n蓬峤偶重游。不待人嘲我自羞。看镜倚楼俱已矣，扁舟。月笛烟蓑万事休。\n\n作者：陆游",
        "《感皇恩 · 伯礼立春日生日》\n春色到人间，彩幡初戴。正好春盘细生菜。一般日月，只有仙家偏耐。雪霜从点鬓，朱颜在。\r\n温诏鼎来，延英催对。凤阁鸾台看除拜。对衣裁稳，恰称球纹新带。个时方旋了、功名债。\n\n作者：陆游",
        "《感皇恩 · 伯礼立春日生日》\n小阁倚秋空，下临江渚。漠漠孤云未成雨。数声新雁，回首杜陵何处。壮心空万里，人谁许。\r\n黄阁紫枢，筑坛开府。莫怕功名欠人做。如今熟计，只有故乡归路。石帆山脚下，菱三亩。\n\n作者：陆游",
        "《好事近 · 风露九霄寒》\n风露九霄寒，侍宴玉华宫阙。亲向紫皇香案，见金芝千叶。\r\n碧壶仙露酝初成，香味两奇绝。醉后却骑丹凤，看蓬莱春色。\n\n作者：陆游",
        "《好事近 · 湓口放船归》\n湓口放船归，薄暮散花洲宿。两岸白蘋红蓼，映一蓑新绿。\r\n有沽酒处便为家，菱芡四时足。明日又乘风去，任江南江北。\n\n作者：陆游",
        "《好事近 · 秋晓上莲峰》\n秋晓上莲峰，高蹑倚天青壁。谁与放翁为伴，有天坛轻策。\r\n铿然忽变赤龙飞，雷雨四山黑。谈笑做成丰岁，笑禅龛榔栗。\n\n作者：陆游",
        "《夜游宫 · 记梦寄师伯浑》\n雪晓清笳乱起。梦游处、不知何地。铁骑无声望似水。想关河，雁门西，青海际。\r\n睡觉寒灯里。漏声断、月斜窗纸。自许封侯在万里。有谁知，鬓虽残，心未死。\n\n作者：陆游",
        "《夜游宫》\n独夜寒侵翠被。奈幽梦、不成还起。欲写新愁泪溅纸。忆承恩，叹馀生，今至此。\r\n蔌蔌灯花坠。问此际、报人何事。咫尺长门过万里。恨君心，似危栏，难久倚。\n\n作者：陆游",
        "《木兰花慢 · 夜登青城山玉华楼》\n阅邯郸梦境，叹绿鬓、早霜侵。奈华岳烧丹，青溪看鹤，尚负初心。年来向浊世里，悟真诠秘诀、绝幽深。养就金芝九畹，种成琪树千林。\n星坛夜学步虚吟。露冷透瑶簪。对翠凤披云，青鸾溯月，宫阙萧森。琅函一封奏罢，自钧天帝所有知音。却过蓬壶啸傲，世间岁月骎骎。\n\n作者：陆游",
        "《渔家傲 · 寄仲高》\n东望山阴何处是。往来一万三千里。写得家书空满纸。流清泪。书回已是明年事。\r\n寄语红桥桥下水。扁舟何日寻兄弟。行遍天涯真老矣。愁无寐。鬓丝几缕茶烟里。\n\n作者：陆游",
        "《桃源忆故人五首 · 其二》\n栏干几曲高斋路。正在重云深处。丹碧未干人去。高栋空留句。\r\n离离芳草长亭暮。无奈征车不住。惟有断鸿烟渚。知我频回顾。\n\n作者：陆游",
        "《桃源忆故人五首 · 其三》\n一弹指顷浮生过。堕甑元知当破。去去醉吟高卧。独唱何须和。\r\n残年还我从来我。万里江湖烟舸。脱尽利名缰锁。世界元来大。\n\n作者：陆游",
        "《桃源忆故人五首 · 其四》\n城南载酒行歌路。冶叶倡条无数。一朵鞓红凝露。最是关心处。\r\n莺声无赖催春去。那更兼旬风雨。试问岁华何许。芳草连天暮。\n\n作者：陆游",
        "《桃源忆故人》\n中原当日三川震。关辅回头煨烬。泪尽两河征镇。日望中兴运。\r\n秋风霜满青青鬓。老却新丰英俊。云外华山千仞。依旧无人问。\n\n作者：陆游",
        "《昭君怨》\n昼永蝉声庭院。人倦懒摇团扇。小景写潇湘。自生凉。\n帘外蹴花双燕。帘下有人同见。宝篆拆官黄。炷熏香。\n\n作者：陆游",
        "《一丛花》\n尊前凝伫漫魂迷。犹恨负幽期。从来不惯伤春泪，为伊后、滴满罗衣。那堪更是，吹箫池馆，青子绿阴时。\r\n回廊帘影昼参差。偏共睡相宜。朝云梦断知何处，倩双燕、说与相思。从今判了，十分憔悴，图要个人知。\n\n作者：陆游",
        "《一丛花》\n仙姝天上自无双。玉面翠蛾长。黄庭读罢心如水，闭朱户、愁近丝簧。窗明几净，闲临唐帖，深炷宝奁香。\r\n人间无药驻流光。风雨又催凉。相逢共话清都旧，叹尘劫、生死茫茫。何如伴我，绿蓑青箬，秋晚钓潇湘。\n\n作者：陆游",
        "《南歌子 · 送周机宜之益昌》\n异县相逢晚，中年作别难。暮秋风雨客衣寒。又向朝天门外、话悲欢。\n瘦马行霜栈，轻舟下雪滩。乌奴山下一林丹。为说三年常寄、梦魂间。\n\n作者：陆游",
        "《忆王孙》\n春风楼上柳腰肢。初试花前金缕衣。袅袅娉娉不自持。\r\n晓妆迟。画得蛾眉胜旧时。\n\n作者：陆游",
        "《忆王孙》\n一春常是雨和风。风雨晴时春已空。谁惜泥沙万点红。\r\n恨难穷。恰似衰翁一世中。\n\n作者：陆游",
        "《鹊桥仙 · 华灯纵博》\n华灯纵博，雕鞍驰射，谁记当年豪举。酒徒一半取封侯，独去作、江边渔父。\r\n轻舟八尺，低篷三扇，占断蘋洲烟雨。镜湖元自属闲人，又何必、官家赐与。\n\n作者：陆游",
        "《鹊桥仙 · 一竿风月》\n一竿风月，一蓑烟雨，家在钓台西住。卖鱼生怕近城门，况肯到、红尘深处。\r\n潮生理棹，潮平系缆，潮落浩歌归去。时人错把比严光，我自是、无名渔父。\n\n作者：陆游",
        "《鹊桥仙》\n茅檐人静，蓬窗灯暗，春晚连江风雨。林莺巢燕总无声，但月夜、常啼杜宇。\r\n催成清泪，惊残孤梦，又拣深枝飞去。故山犹自不堪听，况半世、飘然羁旅。\n\n作者：陆游",
        "《诉衷情令 · 青衫初入九重城》\n青衫初入九重城。结友尽豪英。蜡封夜半传檄，驰骑谕幽并。\r\n时易失，志难成。鬓丝生。平章风月，弹压江山，别是功名。\n\n作者：陆游",
        "《点绛唇》\n采药归来，独寻茅店沽新酿。暮烟千嶂。处处闻渔唱。\r\n醉弄扁舟，不怕粘天浪。江湖上。遮回疏放。作个闲人样。\n\n作者：陆游",
        "《破阵子》\n仕至千钟良易，年过七十常稀。眼底荣华元是梦，身后声名不自知。营营端为谁。\n幸有旗亭沽酒，何妨茧纸题诗。幽谷云萝朝采药，静院轩窗夕对棋。不归真个痴。\n\n作者：陆游",
        "《破阵子》\n看破空花尘世，放轻昨梦浮名。蜡屐登山真率饮，筇杖穿林自在行。身闲心太平。\r\n料峭馀寒犹力，廉纤细雨初晴。苔纸闲题溪上句，菱唱遥闻烟外声。与君同醉醒。\n\n作者：陆游",
        "《杏花天》\n老来驹隙骎骎度。算只合、狂歌醉舞。金杯到手君休诉。看着春光又暮。\n谁为倩、柳条系住。且莫遣、城笳催去。残红转眼无寻处。尽属蜂房燕户。\n\n作者：陆游",
        "《谢池春 · 壮岁从戎》\n壮岁从戎，曾是气吞残虏。阵云高、狼烟夜举。朱颜青鬓，拥雕戈西戍。笑儒冠、自来多误。\r\n功名梦断，却泛扁舟吴楚。漫悲歌、伤怀吊古。烟波无际，望秦关何处。叹流年、又成虚度。\n\n作者：陆游",
        "《一落索》\n满路游丝飞絮。韶光将暮。此时谁与说新愁，有百啭、流莺语。\r\n俯仰人间今古。神仙何处。花前须判醉扶归，酒不到、刘伶墓。\n\n作者：陆游",
        "《一落索》\n识破浮生虚妄。从人讥谤。此身恰似弄潮儿，曾过了、千重浪。\n且喜归来无恙。一壶春酿。雨蓑烟笠傍渔矶，应不是、封侯相。\n\n作者：陆游",
        "《风入松》\n十年裘马锦江滨。酒隐红尘。万金选胜莺花海，倚疏狂、驱使青春。吹笛鱼龙尽出，题诗风月俱新。\r\n自怜华发满纱巾。犹是官身。凤楼常记当年语，问浮名、何似身亲。欲寄吴笺说与，这回真个闲人。\n\n作者：陆游",
        "《真珠帘》\n灯前月下嬉游处。向笙歌、锦绣丛中相遇。彼此知名，才见便论心素。浅黛娇蝉风调别，最动人、时时偷顾。归去。想闲窗深院，调弦促柱。\r\n乐府初翻新谱。漫裁红点翠，闲题金缕。燕子入帘时，又一番春暮。侧帽燕脂坡下过，料也记、前年崔护。休诉。待从今须与，好花为主。\n\n作者：陆游",
        "《风流子 · 一名内家娇》\n佳人多命薄，初心慕、德耀嫁梁鸿。记绿窗睡起，静吟闲咏，句翻离合，格变玲珑。更乘兴、素纨留戏墨，纤玉抚孤桐。蟾滴夜寒，水浮微冻，凤笺春丽，花砑轻红。\n人生谁能料，堪悲处、身落柳陌花丛。空羡画堂鹦鹉，深闭金笼。向宝镜鸾钗，临妆常晚，绣茵牙版，催舞还慵。肠断市桥月笛，灯院霜钟。\n\n作者：陆游",
        "《蝶恋花》\n禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。\r\n冉冉年华留不住。镜里朱颜，毕竟消磨去。一句丁宁君记取。神仙须是闲人做。\n\n作者：陆游",
        "《采桑子》\n三山山下闲居士，巾履萧然。小醉闲眠。风引飞花落钓船。\n\n作者：陆游",
        "《踏莎行 · 春暮》\n春色将阑，莺声渐老。红英落尽青梅小。画堂人静雨蒙蒙，屏山半掩余香袅。\r\n密约沉沉，离情杳杳。菱花尘满慵将照。倚楼无语欲销魂，长空黯淡连芳草。\n\n作者：寇準",
        "《破阵子 · 北湖次唐教授韵》\n占气中涵清淑，徵诗古富篇章。杖屦闲随鱼□乐，怀抱清如湖水凉。何殊吴越乡。\n风柳春容袅袅，水花月影汪汪。且把清尊浇磊磈，莫为浮名愁肺肠。星星白发长。\n\n作者：张孝忠",
        "《汉宫春 · 慈宁殿元夕被旨作》\n云海沈沈，峭寒收建章。雪残鳷鹊。华灯照夜，万井禁城行乐。春随鬓影，映参差、柳丝梅萼。丹禁杳，鳌峰对耸，三山上通寥廓。\r\n春衫绣罗香薄。步金莲影下，三千绰约。冰轮桂满，皓色冷浸楼阁。霓裳帝乐，奏升平、天风吹落。留凤辇、通宵宴赏，莫放漏声闲却。\n\n作者：康与之",
        "《瑞鹤仙 · 上元应制》\n瑞烟浮禁苑。正绛阙春回，新正方半。冰轮桂华满。溢花衢歌市，芙蓉开遍。龙楼两观。见银烛、星球有烂。卷珠帘、尽日笙歌，盛集宝钗金钏。\r\n堪羡。绮罗丛里，兰麝香中，正宜游玩。风柔夜暖。花影乱，笑声喧。闹蛾儿满路，成团打块，簇著冠儿斗转。喜皇都、旧日风光，太平再见。\n\n作者：康与之",
        "《丑奴儿令 · 促养直赴雪夜溪堂之约》\n冯夷剪碎澄溪练，飞下同云。着地无痕。柳絮梅花处处春。\r\n山阴此夜明如昼，月满前村。莫掩溪门。恐有扁舟乘兴人。\n\n作者：康与之",
        "《诉衷情令》\n阿房废址汉荒丘。狐兔又群游。豪华尽成春梦，留下古今愁。\r\n君莫上，古原头。泪难收。夕阳西下，塞雁南飞，渭水东流。\n\n作者：康与之",
        "《水调歌头 · 其四金山观月》\n江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。\r\n表独立，飞霞佩，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。\n\n作者：张孝祥",
        "《木兰花慢 · 送归云去雁》\n送归云去雁，澹寒采、满溪楼。正佩解湘腰，钗孤楚鬓，鸾鉴分收。凝情望行处路，但疏烟远树织离忧。只有楼前溪水，伴人清泪长流。\r\n霜华夜永逼衾裯。唤谁护衣篝。念芬馆重来，芳尘未扫，争见嬉游。情知闷来殢酒，奈回肠、不醉只添愁。脉脉无言竟日，断魂双鹜南州。\n\n作者：张孝祥",
        "《木兰花慢 · 紫箫吹散后》\n紫箫吹散后，恨燕子，只空楼。念璧月长亏，玉簪中断，覆水难收。青鸾送碧云句，道霞扃雾锁不堪忧。情与文梭共织，怨随宫叶同流。\r\n人间天上两悠悠。暗泪洒灯篝。记谷口园林，当时驿舍，梦里曾游。银屏低闻笑语，但醉时冉冉醒时愁。拟把菱花一半，试寻高价皇州。\n\n作者：张孝祥",
        "《画堂春 · 上老母寿》\n蟠桃一熟九千年。仙家春色无边。画堂日暖卷非烟。昼永风妍。\r\n看取疏封汤沐，何妨频棹觥船。方瞳绿发对儒仙。岁岁尊前。\n\n作者：张孝祥",
        "《浣溪沙 · 玉节珠幢出翰林》\n玉节珠幢出翰林。诗书谋帅眷方深。威声虎啸复龙吟。\r\n我是先生门下士，相逢有酒且教斟。高山流水遇知音。\n\n作者：张孝祥",
        "《浣溪沙 · 绝代佳人淑且真》\n绝代佳人淑且真。雪为肌骨月为神。烛前花底不胜春。\r\n倚竹袖长寒卷翠，凌波袜小暗生尘。十分京洛旧家人。\n\n作者：张孝祥",
        "《浣溪沙 · 荆州约马举先登城楼观塞》\n霜日明霄水蘸空。鸣鞘声里绣旗红。澹烟衰草有无中。\r\n万里中原烽火北，一尊浊酒戍楼东。酒阑挥泪向悲风。\n\n作者：张孝祥",
        "《浣溪沙 · 其一十七坐上十八客》\n同是瀛州册府仙。只今聊结社中莲。胡笳按拍酒如川。\r\n唤起封姨清晚景，更将荔子荐新圆。从今三夜看婵娟。\n\n作者：张孝祥",
        "《桃源忆故人》\n朔风弄月吹银霰。帘幕低垂三面。酒入玉肌香软。压得寒威敛。\n檀槽乍捻么丝慢。弹得相思一半。不道有人肠断。犹作声声颤。\n\n作者：张孝祥",
        "《西江月 》\n不识平原太守，向来水北山人。世间功业谩亏成。华发萧萧满镜。\r\n幸有田园故里，聊分风月江城。西湖西畔晚波平。袖手时来照影。\n\n作者：张孝祥",
        "《西江月 · 阻风三峰下》\n满载一船秋色，平铺十里湖光。波神留我看斜阳，放起鳞鳞细浪。\r\n明日风回更好，今宵露宿何妨。水晶宫里奏《霓裳》，准拟岳阳楼上。\n\n作者：张孝祥",
        "《眼儿媚》\n晓来江上荻花秋。做弄个离愁。半竿残日，两行珠泪，一叶扁舟。\r\n须知此去应难遇，直待醉方休。如今眼底，明朝心上，后日眉头。\n\n作者：张孝祥",
        "《忆秦娥》\n天一角。南枝向我情如昨。情如昨。水寒烟淡，雾轻云薄。\n吹花嚼蕊愁无托。年华冉冉惊离索。惊离索。倩春留住，莫教摇落。\n\n作者：张孝祥",
        "《夜游宫 · 听话危亭句景》\n听话危亭句景。芳郊迥、草长川永。不待崇冈与峻岭。倚栏杆，望无穷，心已领。\r\n万事浮云影。最旷阔、鹭闲鸥静。好是炎天烟雨醒。柳阴浓，芰荷香，风日冷。\n\n作者：张孝祥",
        "《水调歌头 · 过岳阳楼作》\n湖海倦游客，江汉有归舟。西风千里，送我今夜岳阳楼。日落君山云气，春到沅湘草木，远思渺难收。徙倚栏杆久，缺月挂帘钩。\r\n雄三楚，吞七泽，隘九州。人间好处，何处更似此楼头。欲吊沈累无所，但有渔儿樵子，哀此写离忧。回首叫虞舜，杜若满芳洲。\n\n作者：张孝祥",
        "《沁园春 · 其二》\n急急修行，细算人生，能有几时。任万般千种风流好，奈一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。\n早觉悟、莫教迟。我清净、谁能婚少妻。便假饶月里，姮娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。\n\n作者：张继先",
        "《南浦 · 春水》\n波暖绿粼粼，燕飞来，好是苏堤才晓。鱼没浪痕圆，流红去，翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。\r\n和云流出空山，甚年年净洗，花香不了？新绿乍生时，孤村路，犹忆那回曾到。馀情渺渺，茂林觞咏如今悄。前度刘郎归去后，溪上碧桃多少。\n\n作者：张炎",
        "《忆旧游 · 大都长春宫，即旧之太极宫也》\n看方壶拥翠，太极垂光，积雪初晴。阊阖开黄道，正绿章封事，飞上层青。古台半压琪树，引袖拂寒星。见玉冷闲坡，金明邃宇，人往深清。\n幽寻。自来去，对华表千年，天籁无声。别有长生路，看花开花落，何处无春。露台深锁丹气，隔水唤青禽。尚记得归时，鹤衣散影都是云。\n\n作者：张炎",
        "《  壶中天 · 夜渡古黄河，与沈尧道、曾子敬同赋》\n扬舲万里，笑当年底事，中分南北。须信平生无梦到，却向而今游历。老柳官河，斜阳古道，风定波犹直。野人惊问，泛槎何处狂客。\r\n迎面落叶萧萧，水流沙共远，都无行迹。衰草凄迷秋更绿，惟有闲鸥独立。浪挟天浮，山邀云去，银浦横空碧。扣舷歌断，海蟾飞上孤白。\n\n作者：张炎",
        "《声声慢 · 都下与沈尧道同赋别本作北游答曾心传惠诗》\n平沙催晓，野水惊寒，遥岑寸碧烟空。万里冰霜，一夜换却西风。晴梢渐无坠叶，撼秋声、都是梧桐。情正远，奈吟湘赋楚，近日偏慵。\n客里依然清事，爱窗深帐暖，戏拣香筒。片霎归程，无奈梦与心同。空教故林怨鹤，掩闲门、明月山中。春又小，甚梅花、犹自未逢。\n\n作者：张炎",
        "《扫花游 · 游赋高疏寮东墅园》\n烟霞万壑，记曲径幽寻，霁痕初晓。绿窗窈窕。看随花甃石，就泉通沼。几日不来，一片苍云未扫。自长啸。怅乔木荒凉，都是残照。\r\n碧天秋浩渺。听虚籁泠泠，飞下孤峭。山空翠老。步仙风，怕有采芝人到。野色闲门，芳草不除更好。境深悄。比斜川、又清多少。\n\n作者：张炎",
        "《琐窗寒》\n断碧分山，空帘剩月，故人天外。香留酒殢。蝴蝶一生花里。想如今、醉魂未醒，夜台梦语秋声碎。自中仙去后，词笺赋笔，便无清致。都是。\n凄凉意。怅玉笥埋云，锦袍归水。形容憔悴。料应也、孤吟山鬼。那知人、弹折素弦，黄金铸出相思泪。但柳枝、门掩枯阴，候蛩愁暗苇。\n\n作者：张炎",
        "《绮罗香 · 红叶》\n万里飞霜，千林落木，寒艳不招春妒。枫冷吴江，独客又吟愁句。正船舣、流水孤村，似花绕、斜阳归路。甚荒沟、一片凄凉，载情不去载愁去。\r\n长安谁问倦旅。羞见衰颜借酒，飘零如许。谩倚新妆，不入洛阳花谱。为回风、起舞尊前，尽化作、断霞千缕。记阴阴、绿遍江南，夜窗听暗雨。\n\n作者：张炎",
        "《祝英台近 · 耕云》\n占宽闲，锄浩渺。船舣水村悄。非雾非烟，生气覆瑶草。蒙茸数亩春阴，梦魂落寞，知踏碎、梨花多少。\n听孤啸。山浅种玉人归，缥缈度晴峭。鹤下芝田，五色散微照。笑他隔浦谁家，半江疏雨，空吟断、一犁清晓。\n\n作者：张炎",
        "《疏影 · 梅影》\n黄昏片月，似满地碎阴，还更清绝。枝北枝南，疑有疑无，几度背灯难折。依稀倩女离魂处，缓步出、前村时节。看夜深、竹外横斜，应妒过云明灭。\r\n窥镜蛾眉淡扫，为容不在貌，独抱孤洁。莫是花光，描取春痕，不怕丽谯吹彻。还惊海上然犀处，照水底、珊瑚凝治。做弄得、酒醒天寒，空对一庭春雪。\n\n作者：张炎",
        "《台城路 · 章静山别业会饮》\n一窗烟雨不除草。移家静藏深窈。东晋图书，南山杞菊，谁识幽居怀抱。疏阴未扫。叹乔木犹存，易分残照。慷慨悲歌，故人多向近来老。\r\n相逢何事欠早。爱吟心共苦，此意难表。野水无鸥，闲门断柳，不满清风一笑。荷衣制了。待寻壑经丘，溯云孤啸。学取渊明，抱琴归去好。\n\n作者：张炎",
        "《台城路 · 其二 · 游北山寺别本作雪窦寺访同野翁日东岩》\n云多不记山深浅，人行半天岩壑。旷野飞声，虚空倒影，松挂危峰疑落。流泉喷薄。自窈窕寻源，引瓢孤酌。倦倚高寒，少年游事老方觉。\r\n幽寻闲院邃阁。树凉僧坐夏，翻笑行乐。近竹惊秋，穿萝误晚，都把尘缘消却。东林似昨。待学取当年，晋人曾约。童子何知，故山空放鹤。\n\n作者：张炎",
        "《玉漏迟 · 登无尽上人山楼》\n竹多尘自扫。幽通径曲，禅房深窈。空翠吹衣，坐对闲云舒啸。寒木犹悬故叶，又过了、一番残照。经院悄。诗梦正迷，独怜衰草。\n幽趣尽属闲僧，浑未识人间，落花啼鸟。呼酒凭高，莫问四愁三笑。可惜秦山晋水，甚却向、此时登眺。清趣少。那更好游人老。\n\n作者：张炎",
        "《西河 · 依绿庄赏荷，分净字韵别本依上有史元叟三字》\n花最盛。西湖曾泛烟艇。闹红深处小秦筝，断桥夜饮。鸳鸯水宿不知寒，如今翻被惊醒。那时事、都倦省。阑干来此闲凭。是谁分得半边云，恍疑昼锦。\n想当飞燕皱裙时，舞盘微堕珠粉。软波不剪素练净。碧盈盈、移下秋影。醉里玉书难认。且脱巾露发，飘然乘兴。一叶浮香天风冷。\n\n作者：张炎",
        "《玲珑四犯 · 杭友促归，调此寄意》\n流水人家，乍过了斜阳，一片苍树。怕听秋声，却是旧愁来处。因甚尚客殊乡，自笑我、被谁留住。问种桃、莫是前度。不拟桃花轻误。\r\n少年未识相思苦。最难禁、此时情绪。行云暗与风流散，方信别泪如雨。何况夜鹤帐空，怎奈向、如今归去。更可怜，闲里白了头，还知否。\n\n作者：张炎",
        "《真珠帘 · 梨花》\n绿房几夜迎清晓，光摇动、素月溶溶如水。惆怅一枝寒，记东阑闲倚。近日花边无旧雨，便寂寞、何曾吹泪。烛外。谩羞得红妆，而今犹睡。\r\n琪树皎立风前，万尘空、独挹飘然清气。雅淡不成娇，拥玲珑春意。落寞云深诗梦浅，但一似、唐昌宫里。元是。是分明错认，当时玉蕊。\n\n作者：张炎",
        "《台城路 · 送周方山游吴》\n朗吟未了西湖酒，惊心又歌南浦。折柳官桥，呼船野渡，还听垂虹风雨。漂流最苦。况如此江山，此时情绪。怕有鸱夷，笑人何事载诗去。\r\n荒台只今在否。登临休望远，都是愁处。暗草埋沙，明波洗月，谁念天涯羁旅。荷阴未暑。快料理归程，再盟鸥鹭。只恐空山，近来无杜宇。\n\n作者：张炎",
        "《桂枝香 · 送宾月叶公东归》\n晴江迥阔。又客里天涯，还叹轻别。万里潮生一棹，柳丝犹结。荷衣好向山中补，共飘零、几年霜雪。赋归何晚，依依径菊，弄香时节。\r\n料此去、清游未歇。引一片秋声，都付吟箧。落叶长安，古意对人休说。相思只在相留处，有孤芳、可怜空折。旧怀难写，山阳怨笛，夜凉吹月。\n\n作者：张炎",
        "《真珠帘 · 近雅轩即事》\n云深别有深庭宇。小帘栊、占取芳菲多处。花暗水房春，润几番酥雨。见说苏堤晴未稳，便懒趁、踏青人去。休去。且料理琴书，夷犹今古。\r\n谁见静里闲心，纵荷衣未茸，雪巢堪赋。醉醒一乾坤，任此情何许。茂树石床同坐久，又却被、清风留住。欲住。奈帘影妆楼，剪灯人语。\n\n作者：张炎",
        "《祝英台近 · 重过西湖书所见》\n水西船，山北酒，多为买春去。事与云消，飞过旧时雨。谩留一掬相思，待题红叶，奈红叶、更无题处。\n正延伫。乱花浑不知名，娇小未成语。短棹轻装，逢迎段桥路。那知杨柳风流，柳犹如此，更休道、少年张绪。\n\n作者：张炎",
        "《声声慢 · 西湖别本作与王碧山泛舟鉴曲，王蕺》\n晴光转树，晓气分岚，何人野渡横舟。断柳枯蝉，凉意正满西州。匆匆载花载酒，便无情、也自风流。芳昼短，奈不堪深夜，秉烛来游。\n谁识山中朝暮，向白云一笑，今古无愁。散发吟商，此兴万里悠悠。清狂未应似我，倚高寒、隔水呼鸥。须待月，许多清、都付与秋。\n\n作者：张炎",
        "《玉蝴蝶 · 赋玉绣球花》\n留得一团和气，此花开尽，春已规圆。虚白窗深，恍讶碧落星悬。扬芳丛、低翻雪羽，凝素艳、争簇冰蝉。向西园。几回错认，明月秋千。\n欲觅生香何处，盈盈一水，空对娟娟。待折归来，倩谁偷解玉连环。试结取、鸳鸯锦带，好移傍、鹦鹉珠帘。晚阶前。落梅无数，因甚啼鹃。\n\n作者：张炎",
        "《壶中天 · 其一 · 养拙园夜饮》\n瘦筇访隐，正繁阴闲锁，一壶幽绿。乔木苍寒图画古，窈窕行人韦曲。鹤响天高，水流花净，笑语通华屋。虚堂松外，夜深凉气吹烛。\r\n乐事杨柳楼心，瑶台月下，有生香堪掬。谁理商声帘外悄，萧瑟悬珰鸣玉。一笑难逢，四愁休赋，任我云边宿。倚阑歌罢，露萤飞上秋竹。\n\n作者：张炎",
        "《壶中天 · 赋秀野园清晖堂别本作为陆义斋赋清其二晖山堂》\n穿幽透密，傍园林宴乐，清时钟鼓。帘隔波纹分昼影，融得一壶春聚。篆径通花，花多迷径，难省来时路。缓寻深静，野云松下无数。\r\n空翠暗湿荷衣，夷犹舒啸，日涉成佳趣。香雪因风晴更落，知是山中何树。响石横琴，悬崖拥槛，待月慵归去。忽来诗思，水田飞下白鹭。\n\n作者：张炎",
        "《台城路 · 抵吴，书寄旧友》\n分明柳上春风眼，曾看少年人老。雁拂沙黄，天垂海白，野艇谁家昏晓。惊心梦觉。谩慷慨悲歌，赋归不早。想得相如，此时终是倦游了。\r\n经行几度怨别，酒痕消未尽，空被花恼。茂苑重来，竹溪深隐，还胜飘零多少。羁怀顿扫。尚识得妆楼，那回苏小。寄语盟鸥，问春何处好。\n\n作者：张炎",
        "《瑶台聚八仙 · 新雁过妆楼杭友寄声，以词答意》\n秋水涓涓。人正远、鱼雁待拂吟笺。也知游意，多在第二桥边。花底鸳鸯深处影，柳阴淡隔里湖船。路绵绵。梦吹旧笛，如此山川。\r\n平生几谢屐，任放歌自得，直上风烟。峭壁谁家，长啸竟落松前。十年孤剑万里，又何似、畦分抱瓮泉。山中酒，且醉餐石髓，白眼青天。\n\n作者：张炎",
        "《壶中天》\n海山缥缈。算人间自有，移来蓬岛。一粒粟中生倒景，日月光融丹灶。玉洞分春，雪巢不夜，心寂凝虚照。鹤溪游处，肯将琴剑同调。\r\n休问挂树瓢空，窗前清意，赢得不除草。只恐渔郎曾误入，翻被桃花一笑。润色茶经，评量山水，如此闲方好。神仙陆地，长房应未知道。\n\n作者：张炎",
        "《风入松》\n危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。\r\n宝光丹气共回环。水弱小舟闲。秋风难老三珠树，尚依依、脆管清弹。说与霓裳莫舞，银桥不到深山。\n\n作者：张炎",
        "《南楼令 · 其一》\n风雨怯殊乡。梧桐又小窗。甚秋声、今夜偏长。忆著旧时歌舞地，谁得似、牧之狂。\r\n茉莉拥钗梁。云窝一枕香。醉瞢腾、多少思量。明月半床人睡觉，听说道、夜深凉。\n\n作者：张炎",
        "《清平乐》\n候蛩凄断。人语西风岸。月落沙平江似练。望尽芦花无雁。\r\n暗教愁损兰成，可怜夜夜关情。只有一枝梧叶，不知多少秋声。\n\n作者：张炎",
        "《南楼令 · 其二 · 送黄一峰游灵隐》\n重整旧渔蓑。江湖风雨多。好襟怀、近日消磨。流水桃花随处有，终不似、隐烟萝。\r\n南浦又渔歌。挑云泛远波。想孤山、山下经过。见说梅花都老尽，恁为问、是如何。\n\n作者：张炎",
        "《祝英台近》\n及春游，卜夜饮，人醉万花醒。转眼年华，白发半垂领。与鸥同一清波，风苹月树，又何事、浮踪不定。\n静中省。便须门掩柴桑，黄卷伴孤隐。一粟生涯，乐事在瓢饮。爱闲休说山深，有梅花处，更添个、暗香疏影。\n\n作者：张炎",
        "《南楼令 · 送韩竹闲归杭，并写未归之意》\n一见又天涯。人生可叹嗟。想难忘、江上琵琶。诗酒一瓢风雨外，都莫问，是谁家。\r\n怜我鬓先华。何愁归路赊。向西湖、重隐烟霞。说与山童休放鹤，最零落，是梅花。\n\n作者：张炎",
        "《壶中天 · 客中寄友》\n西秦倦旅。是几年不听，西湖风雨。我托长镵垂短发，心事时看天语。吟箧空随，征衣休换，薜荔犹堪补。山能招隐，一瓢闲挂烟树。\r\n方叹旧国人稀，花间忽见，倾盖浑如故。客里不须谈世事，野老安知今古。海上盟鸥，门深款竹，风月平分取。陶然一醉，此时愁在何处。\n\n作者：张炎",
        "《台城路 · 饯干寿道应举》\n几年槐市槐花冷，天风又还吹起。故箧重寻，闲书再整，犹记灯窗滋味。浑如梦里。见说道如今，早催行李。快买扁舟，第一桥边趁流水。\r\n阳关须是醉酒，柳条休要折，争似攀桂。旧有家声，荣看世美，方了平生英气。琼林宴喜。带雪絮归来，满庭春意。事业方新，大鹏九万里。\n\n作者：张炎",
        "《壶中天 · 咏周静镜园池》\n万尘自远，径松存、仿佛斜川深意。乌石冈边犹记得，竹里吟安一字。暗叶禽幽，虚阑荷近，暑薄迟花气。行行且止，枯瓢枝上闲寄。\r\n不恨老却流光，可怜归未得，翻恨流水。落落岭头云尚在，一笑生涯如此。树老梅荒，山孤人共，隔浦船归未。划然长啸，海风吹下空翠。\n\n作者：张炎",
        "《桂枝香》\n琴书半室。向桂边偶然，一见秋色。老树香迟，清露缀花疑滴。山翁翻笑如泥醉，笑生平、无此狂逸。晋人游处，幽情付与，酒尊吟笔。\n任萧散、披襟岸帻。叹千古犹今，休问何夕。发短霜浓，却恐浩歌消得。明年野客重来此，探枝头、几分消息。望西楼远，西湖更远，也寻梅驿。\n\n作者：张炎",
        "《壶中天》\n长流万里。与沈沈沧海，平分一水。孤白争流蟾不没，影落潜蛟惊起。莹玉悬秋，绿房迎晓，楼观光疑洗。紫箫声袅，四檐吹下清气。\r\n遥睇浪击空明，古愁休问，消长盈虚理。风入芦花歌忽断，知有渔舟闲舣。露已沾衣，鸥犹栖草，一片潇湘意。人方酣梦，长翁元自如此。\n\n作者：张炎",
        "《台城路 · 翠屏缺处添奇观》\n翠屏缺处添奇观，修眉远浮孤碧。天影微茫，烟痕黯淡，不与千峰同色。凭高望极。向帘幕中间，冷光流入。料得吟僧，数株松下坐苍石。\r\n泉源犹是故迹。煮茶曾味古，还记游历。调水符闲，登山屐在，却倚阑干斜日。轻阴易□。看飘忽风云，晦明朝夕。为我飞来，傍江横峭壁。\n\n作者：张炎",
        "《台城路 · 迁居》\n桃花零落玄都观，刘郎此情谁语。鬓发萧疏，襟怀淡薄，空赋天涯羁旅。离情万缕。第一是难招，旧鸥今雨。锦瑟年华，梦中犹记艳游处。\r\n依依心事最苦。片帆浑是月，独抱凄楚。屋破容秋，床空对雨，迷却青门瓜圃。初荷未暑。叹极目烟波，又歌南浦。燕忽归来，翠帘深几许。\n\n作者：张炎",
        "《壶中天 · 送赵寿父归庆元》\n奚囊谢屐。向芙蓉城下，□□游历。江上沙鸥何所似，白发飘飘行客。旷海乘风，长波垂钓，欲把珊瑚拂。近来杨柳，却怜浑是秋色。\r\n日暮空想佳人，楚芳难赠，烟水分明隔。老病孤舟天地里，惟有歌声消得。故国荒城，斜阳古道，可奈花狼藉。他时一笑，似曾何处相识。\n\n作者：张炎",
        "《南楼令》\n云冷未全开。檐冰雨冱苔。入花根、暖意先回。一夜绿房迎晓白，空忆遍、岭头梅。\r\n如幻旧情怀。寻春上吹台。正泥深、十二香街。且问谢家池畔草，春必定、几时来。\n\n作者：张炎",
        "《台城路》\n清时乐事中园赋，怡情楚花湘草。秀色通帘，生香聚酒，修景常留池沼。闲居自好。奈车马喧尘，未教闲了。把菊清游，冷红飞下洞庭晓。\r\n寻泉同步翠杳。更将秋共远，书画船小。款竹谁家，盟鸥某水，白月光涵圆峤。天浮浩渺。称绿发飘飘，溯风舒啸。缓筑堤沙，渭滨人未老。\n\n作者：张炎",
        "《忆王孙 · 谢安棋墅》\n争棋赌墅意欣然。心似游丝扬碧天。只为当时一著玄。\n笑苻坚。百万军声屐齿前。\n\n作者：张炎",
        "《南楼令 · 有怀西湖，且叹客游之漂泊》\n湖上景消磨。飘零有梦过。问堤边、春事如何。可是而今张绪老，见说道、柳无多。\r\n客里醉时歌。寻思安乐窝。买扁舟、重缉渔蓑。欲趁桃花流水去，又却怕、有风波。\n\n作者：张炎",
        "《南楼令 · 送杭友》\n聚首不多时。烟波又别离。有黄金、应铸相思。折得梅花先寄我，山正在、里湖西。\r\n风雪脆荷衣。休教鸥鹭知。鬓丝丝、犹混尘泥。何日束书归旧隐，只恐怕、种瓜迟。\n\n作者：张炎",
        "《朝中措》\n清明时节雨声哗。潮拥渡头沙。翻被梨花冷看，人生苦恋天涯。\r\n燕帘莺户，云窗雾阁，酒醒啼鸦。折得一枝杨柳，归来插向谁家。\n\n作者：张炎",
        "《阮郎归 · 有怀北游》\n钿车骄马锦相连。香尘逐管弦。瞥然飞过水秋千。清明寒食天。\n花贴贴，柳悬悬。莺房几醉眠。醉中不信有啼鹃。江南二十年。\n\n作者：张炎",
        "《鹧鸪天》\n楼上谁将玉笛吹。山前水阔暝云低。劳劳燕子人千里，落落梨花雨一枝。\r\n修禊近，卖饧时。故乡惟有梦相随。夜来折得江头柳，不是苏堤也皱眉。\n\n作者：张炎",
        "《壶中天》\n绕枝倦鹊，鬓萧萧、肯信如今犹客。风雪荷衣寒叶补，一点灯花悬壁。万里舟车，十年书剑，此意青天识。泛然身世，故家休问清白。\r\n却笑醉倒衰翁，石床飞梦，不入槐安国。只恐溪山游未了，莫叹飘零南北。滚滚江横，呜呜歌罢，渺渺情何极。正无聊赖，天风吹下孤笛。\n\n作者：张炎",
        "《清平乐》\n采芳人杳。顿觉游情少。客里看春多草草。总被诗愁分了。\r\n去年燕子天涯。今年燕子谁家。三月休听夜雨，如今不是催花。\n\n作者：张炎",
        "《南楼令 · 题聚仙图》\n曾记宴蓬壶。寻思认得无。醉归来、事已模糊。忽对画图如梦寐，又因甚、下清都。\r\n拍手笑相呼。应书缩地符。恐人间、天上同途。隔水一声何处笛，正月满、洞庭湖。\n\n作者：张炎",
        "《壶中天 · 怀霅 · 友》\n异乡倦旅，问扁舟东下，归期何日。琴剑空随身万里，天地谁非行客。李杜飘零，羊昙悲感，回首俱陈迹。羁怀难写，豆虫吟破孤寂。\r\n柳外门掩疏阴，佳人何处，溪上蘋花白。留得一方无用月，隐隐山阳闻笛。旧雨不来，风流云散，惟有长相忆。雁书休寄，寸心分付梅驿。\n\n作者：张炎",
        "《祝英台近 · 题陆壶天水墨兰石》\n带飘飘，衣楚楚。空谷饮甘露。一转花风，萧艾遽如许。细看息影云根，淡然诗思，曾□被、生香轻误。\n此中趣。能消几笔幽奇，羞掩众芳谱。薜老苔荒，山鬼竟无语。梦游忘了江南，故人何处，听一片、潇湘夜雨。\n\n作者：张炎",
        "《忆旧游 · 寓毗陵有怀澄江旧友》\n笑铭崖笔倦，访雪舟寒，觅里寻邻。半掩闲门草，看长松落荫，旧榻悬尘。自怜此来何事，不为忆鲈莼。但回首当年，芙蓉城里，胜友如云。\n思君。度遥夜，谩疑是梅花，檐下空巡。蝶与周俱梦，折一枝聊寄，古意殊真。渺然望极来雁，传与异乡春。尚记得行歌，阳关西出无故人。\n\n作者：张炎",
        "《壶中天 · 寿月溪》\n波明昼锦，看芳莲迎晓，风弄晴碧。乔木千年长润屋，清荫图书琴瑟。龟甲屏开，虾须帘卷，瑶草秋无色。和熏兰麝，彩衣欢拥诗伯。\r\n溪上燕往鸥还，笔床茶灶，筇竹随游屐。闲似神仙闲最好，未必如今闲得。书染芝香，驿传梅信，次第来云北。金尊须满，月光长照歌席。\n\n作者：张炎",
        "《声声慢 · 其三 · 寄叶书隐》\n百花洲畔，十里湖边，沙鸥未许盟寒。旧隐琴书，犹记渭水长安。苍云数千万叠，却依然、一笑人间。似梦里，对清尊白发，秉烛更阑。\r\n渺渺烟波无际，唤扁舟欲去，且与凭阑。此别何如，能消几度阳关。江南又听夜雨，怕梅花、零落孤山。归最好，甚闲人，犹自未闲。\n\n作者：张炎",
        "《思佳客 · 题周草窗《武林旧事》》\n梦里瞢腾说梦华。莺莺燕燕已天涯。蕉中覆处应无鹿，汉上从来不见花。\r\n今古事，古今嗟。西湖流水响琵琶。铜驼烟雨栖芳草，休向江南问故家。\n\n作者：张炎",
        "《渔歌子》\n□卯湾头屋数间。放船收尽一溪山。\n聊适兴，且怡颜。问天难买是真闲。\n\n作者：张炎",
        "《渔歌子》\n□□□□□溪流。紧系篱边一叶舟。\n沽酒去，闭门休。从此清闲不属鸥。\n\n作者：张炎",
        "《渔歌子》\n□□□□白云多。童子贪眠枕绿蓑。\n莞尔笑，浩然歌。奈此萧萧落叶何。\n\n作者：张炎",
        "《渔歌子》\n□□□□□求鱼。钓不得鱼还自如。\n尘事远，世人疏。何须更写绝交书。\n\n作者：张炎",
        "《渔歌子》\n□□□□濯尘缨。严濑磻溪有重轻。\n多少事，古今情。今人当似古人清。\n\n作者：张炎",
        "《渔歌子》\n□□□□□浮家。篷底光阴鬓未华。\n停短棹，舣平沙。流水恐是杏坛花。\n\n作者：张炎",
        "《渔歌子》\n□□□□□孤村。路隔尘寰水到门。\n斜照散，远云昏。白鹭飞来老树根。\n\n作者：张炎",
        "《渔歌子》\n□□□年酒半酣。知鱼知我静中参。\n峰六六，径三三。此怀难与俗人谈。\n\n作者：张炎",
        "《离亭燕 · 一带江山如画》\n一带江山如画，风物向秋潇洒。水浸碧天何处断，霁色冷光相射。蓼屿荻花洲，隐映竹篱茅舍。\r\n天际客帆高挂，门外酒旗低亚。多少六朝兴废事，尽入渔樵闲话。怅望倚危栏，寒日无言西下。\n\n作者：张昪",
        "《兰陵王》\n蓼汀侧。朝霭依依弄色。知何许、湘女淡妆，羽节飞来带秋碧。轻裙素绡织。谁与明珰竞饰。无言处、相与溯回，应有柔情正堆积。当年驻香鹢。记草媚罗裙，波映文席。□□□□□□摘。\n□□□□□，□□□□，斜阳返照暮雨湿。爱天际凉入。愁寂。念畴昔。谩太华峰顶，幽梦寻觅。而今两鬓如花白。但一线才思，半星心力。新词奇句，便做有，怎道得。\n\n作者：张镃",
        "《柳梢青 · 舟泊秦淮》\n天远山围，龙蟠淡霭，虎踞斜晖。几度功名，几番成败，浑似鸥飞。\n楼台一望凄迷。算到底、空争是非。今夜潮生，明朝风顺，且送船归。\n\n作者：张镃",
        "《昭君怨 · 园池夜泛》\n月在碧虚中住。人向乱荷中去。花气杂风凉。满船香。\r\n云被歌声摇动。酒被诗情掇送。醉里卧花心。拥红衾。\n\n作者：张镃",
        "《眼儿媚 · 水晶葡萄》\n玄霜凉夜铸瑶丹。飘落翠藤间。西风万颗，明珠巧缀，零露初漙。\n诗人那识风流品，马乳漫堆盘。玉纤旋摘，银罂分酿，莫负清欢。\n\n作者：张镃",
        "《八声甘州 · 中秋》\n叹流光迅景百年间，能醉几中秋。正凄蛩响砌，惊乌翻树，烟淡蘋洲。谁唤金轮出海，不带一云浮。才上青林顶，俄转朱楼。\n人老欢情已减，料素娥信我，不为闲愁。念几番清梦，常是故乡留。倩风前、数声横管，叫玉鸾、骑向碧空游。谁能顾、黍炊荣利，蚁战仇雠。\n\n作者：张镃",
        "《水调歌头 · 题剑阁》\n万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应还。手写留屯奏，炯炯寸心丹。\r\n对青灯，搔白发，漏声残。老来勋业未就，妨却一身闲。梅岭绿阴青子，蒲间清泉白石，怪我旧盟寒。烽火平安夜，归梦绕家山。\n\n作者：崔与之",
        "《卖花声 · 题岳阳楼》\n木叶下君山。空水漫漫。十分斟酒敛芳颜。不是渭城西去客，休唱阳关。\r\n醉袖抚危栏。天淡云闲。何人此路得生还。回首夕阳红尽处，应是长安。\n\n作者：张舜民",
        "《卖花声 · 楼上久踟躇》\n楼上久踟躇。地远身孤。拟将憔悴吊三闾。自是长安日下影，流落江湖。\r\n烂醉且消除。不醉何如。又看暝色满平芜。试问寒沙新到雁，应有来书。\n\n作者：张舜民",
        "《绮罗香 · 渔浦有感》\n浦月窥檐，松泉漱枕，屏里吴山何处。暗粉疏红，依旧为谁匀注。都负了、燕约莺期，更闲却、柳烟花雨。纵十分、春到邮亭，赋怀应是断肠句。\n青青原上荠麦，还被东风无赖，翻成离绪。望极天西，惟有陇云江树。斜照带、一缕新愁，尽分付、暮潮归去。步闲阶、待卜心期，落花空细数。\n\n作者：张磐",
        "《霜天晓角》\n晓风摇幕。敧枕闻残角。霜月可窗寒影，金猊冷、翠衾薄。\n旧恨无处著。新愁还又作。夜夜单于声里，灯花共、泪珠落。\n\n作者：张抡",
        "《阮郎归 · 其二》\n寒来暑往几时休。光阴逐水流。浮云身世两悠悠。何劳身外求。\n天上月，水边楼。须将一醉酬。陶然无喜亦无忧。人生且自由。\n\n作者：张抡",
        "《踏莎行 · 秋入云山》\n秋入云山，物情潇洒。百般景物堪图画。丹枫万叶碧云边，黄花千点幽岩下。\r\n已喜佳辰，更怜清夜。一轮明月林梢挂。松醪常与野人期，忘形共说清闲话。\n\n作者：张抡",
        "《青玉案 · 被檄出郊题陈氏山居》\n西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。\r\n身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。\n\n作者：张榘",
        "《应天长 · 其六花港观鱼》\n岸容浣锦，波影堕红，纤鳞巧避凫唼。禹浪未成头角，吞舟胆犹怯。湖山外，江海匝。怕自有、暗泉流接。楚天远，尺素无期，枉误停楫。\n四望涌金楼，带草帟烟，缥缈际城堞。渐见暮榔敲月，轻舫乱如叶。濠梁兴，归未惬。记旧伴、袖携留摺。指鱼水，总是心期，休怨三叠。\n\n作者：张榘",
        "《应天长 · 其七 · 南屏晚钟》\n翠屏对晚，鸟榜占堤，钟声又敛春色。几度半空敲月，山南应山北。欢娱地，空浪迹。谩记省、五更闻得。洞天晓，夹柳桥疏，稳纵香勒。\r\n前度涌金楼，笑傲东风，鸥鹭半相识。暗数院僧归尽，长虹卧深碧。花间恨，犹记忆。正素手、暗携轻拆。夜深后，不道人来，灯细窗隙。\n\n作者：张榘",
        "《梅子黄时雨》\n云宿江楼，爱留人夜语，频断灯炷。奈倦情如醉，黑甜清午。谩道迎薰何曾是，簟纹成浪衣成雨。茶瓯注。新期竹院，残梦莲渚。应误。\n重帘凄伫。记并刀剪翠，秋扇留句。信那回轻道，而今归否。十二曲阑随意凭，楚天不放斜阳暮。沉吟处。池草暗喧蛙鼓。\n\n作者：张榘",
        "《贺新凉 · 其一 · 寿壑相母夫人》\n萸菊香凝雾。记重阳、才经三日，帨悬朱户。紫殿玉垣称寿斝，潋滟琼花清露。正万里、尘清淮浦。地宝从来标瑞应，甚新曾、秀出金芝树。正此处，诞申甫。\r\n人间小住千秋岁。画堂深、彩侍怡声，慈颜笑语。况是加恩封大国，锦诰鸾翔凤舞。便娱侍、鱼轩沙路。御果金泥宣晓宴，卷宫帘、争看元台母。家庆事，耀今古。\n\n作者：张榘",
        "《贺新凉 · 其二 · 送刘澄斋制干归京口》\n匹马钟山路。怅年来只解，邮亭送人归去。季子貂裘尘渐满，犹是区区羁旅。谩空有、剑锋如故。髀肉未消仪舌在，向樽前、莫洒英雄泪。鞭未动，酒频举。\r\n西风乱叶长安树。叹离离、荒宫废苑，几番禾黍。云栈萦纡今平步，休说襄淮乐土。但衮衮江涛东注。世上岂无高卧者，奈草庐、烟锁无人顾。笺此恨，付金缕。\n\n作者：张榘",
        "《满庭芳》\n裂楮裁筠，虚明潇洒，制成方丈屠苏。草团蒲坐，中置一山炉。拙似春林鸠宿，易于□、秋野鹑居。谁相对，时烦孟妇，石鼎煮寒蔬。\n嗟吁。人生随分足，风云际会，漫付伸舒。且偷取闲时，向此踌躇。谩取黄金建厦，繁华梦、毕竟空虚。争如且、寒村厨火，汤饼一斋盂。\n\n作者：张耒",
        "《风流子》\n木叶亭皋下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白蘋烟尽处，红蓼水边头。芳草有情，夕阳无语，雁横南浦，人倚西楼。\r\n玉容知安否，香笺共锦字，两处悠悠。空恨碧云离合，青鸟沉浮。向风前懊恼，芳心一点，寸眉两叶，禁甚闲愁。情到不堪言处，分付东流。\n\n作者：张耒",
        "《更漏子 · 秋》\n墨痕香，红蜡泪。点点愁人离思。桐叶落，蓼花残。雁声天外寒。\r\n五云岭，九溪坞。待到秋来更苦。风淅淅，水淙淙。不教蓬径通。\n\n作者：张淑芳",
        "《促拍满路花 · 冬》\n罗襟湿未干，又是凄凉雪。欲睡难成寐、音书绝。窗前竹叶，凛凛狂风折。寒衣弱不胜，有甚遥肠，望到春来时节。\r\n孤灯独照，字字吟成血。仅梅花知苦、香来接。离愁万种，提起心头切。比霜风更烈。瘦似枯枝，待何人与分说。\n\n作者：张淑芳",
        "《感皇恩 · 元夕后二日，同彦敬郎中饮洪宣慰山园红梅下，得》\n佳处记曾游，十年重到。罨画湖山最春早。红梅几树，一夜东风开了。矮松修竹外、依然好。\n玉色醺酣，香团娇小。消得金尊共倾倒。满怀风味，前度何郎今老。徘徊疏影里、花应笑。\n\n作者：张侃",
        "《南歌子 · 寓》\n柳户朝云湿，花窗午篆清。东风未放十分晴。留恋海棠颜色、过清明。\r\n垒润栖新燕，笼深锁旧莺。琵琶可是不堪听。无奈愁人把做、断肠声。\n\n作者：张辑",
        "《贺新凉 · 寓》\n笛唤春风起。向湖边、腊前折柳，问君何意。孤负梅花立晴昼，一舸凄凉雪底。但小阁、琴棋而已。佳客清朝留不住，为康庐、只在家窗里。湓浦去，两程耳。\r\n草堂旧日谈经地。更从容、南山北水，庾楼重倚。万卷心胸几今古，牛斗多年紫气。正江上、风寒如此。且趁霜天鲈鱼好，把貂裘、换酒长安市。明夜去，月千里。\n\n作者：张辑",
        "《菩萨蛮 · 牡丹含露真珠颗》\n牡丹含露真珠颗，美人折向庭前过。含笑问檀郎，花强妾貌强。\r\n檀郎故相恼，须道花枝好。一面发娇嗔，碎挼花打人。\n\n作者：无名氏",
        "《南歌子》\n蝉抱高高柳，莲开浅浅波。倚风疏叶下庭柯。况是不寒不暖、正清和。\n浮世欢会少，劳生怨别多。相逢休惜醉颜酡。赖有西园明月、照笙歌。\n\n作者：张先",
        "《菊花新》\n堕髻慵妆来日暮。家在画桥堤下住。衣缓绛绡垂，琼树袅、一枝红雾。\n院深池静娇相妒。粉墙低、乐声时度。长恐舞筵空，轻化作、彩云飞去。\n\n作者：张先",
        "《天仙子 · 其二 · 郑毅夫移青社》\n持节来时初有雁。十万人家春已满。龙标名第凤池身，堂阜远。江桥晚。一见湖山看未遍。\r\n障扇欲收歌泪溅。亭下花空罗绮散。樯竿渐向望中疏，旗影转。鼙声断。惆怅不如船尾燕。\n\n作者：张先",
        "《河传》\n花暮。春去。都门东路。嘶马将行。江南江北，十里五里邮亭。\n几程程。高城望远看回睇。烟细。晚碧空无际。今夜何处，冷落衾帏。欲眠时。\n\n作者：张先",
        "《燕归梁》\n去岁中秋玩桂轮。河汉净无云。今年江上共瑶尊。都不是、去年人。\n水精宫殿，琉璃台阁，红翠两行分。点唇机动秀眉颦。清影外、见微尘。\n\n作者：张先",
        "《天仙子 · 别渝州》\n醉笑相逢能几度。为报江头春且住。主人今日是行人，红袖舞。清歌女。凭仗东风教点取。\n三月柳枝柔似缕。落絮尽飞还恋树。有情宁不忆西园，莺解语。花无数。应讶使君何处去。\n\n作者：张先",
        "《渔家傲 · 和程公辟赠别》\n巴子城头青草暮，巴山重叠相逢处。燕子占巢花脱树。杯且举，瞿塘水阔舟难渡。\r\n天外吴门青雪路，君家正在吴门住。赠我柳枝情几许。春满缕，为君将入江南去。\n\n作者：张先",
        "《倾杯乐 · 其一》\n横塘水静，花窥影、孤城转。浮玉无尘，五亭争景，画桥对起，垂虹不断。爱溪上琼楼，凭雕栏、久□飞云远。人在虚空，月生溟海，寒渔夜泛，游鳞可辨。正是草长苹老，江南地暖。\n汀洲日晚。更茶山、已过清明，风雨暴千岩、啼鸟怨。芳菲故苑。深红尽、绿叶阴浓，青子枝头满。史君莫放寻春缓。\n\n作者：张先",
        "《倾杯乐 · 其二 · 青澜堂席上有感》\n飞云过尽，明河浅、天无畔。草色栖萤，霜华清暑，轻飔弄袂，澄澜拍岸。宴玉麈谈宾，倚琼枝、秀挹雕觞满。午夜中秋，十分圆月，香槽拨凤，朱弦轧雁。正是欲醒还醉，临空怅远。\r\n壶更叠换。对东西、数里回塘，恨零落芙蓉、春不管。笼灯待散。谁知道、座有离人，目断双歌伴。烟江艇子归来晚。\n\n作者：张先",
        "《系裙腰 · 般涉调》\n惜霜蟾照夜云天。朦胧影、画勾阑。人情纵是长情月，算一年年。又能得、几番圆。\r\n欲寄西江题叶字，流不到、五亭前。东池始有荷新绿，尚小如钱。问何日藕、几时莲。\n\n作者：张先",
        "《苏幕遮》\n柳飞绵，花实少。镂板音清，浅发江南调。斜日两竿留碧□。马足重重，又近青门道。\n去尘浓，人散了。回首旗亭，渐渐红裳小。莫讶安仁头白早。天若有情，天也终须老。\n\n作者：张先",
        "《行香子》\n舞雪歌云。闲淡妆匀。蓝溪水、深染轻裙。酒香醺脸，粉色生春。更巧谈话，美情性，好精神。\r\n江空无畔，凌波何处，月桥边、青柳朱门。断钟残角，又送黄昏。奈心中事，眼中泪，意中人。\n\n作者：张先",
        "《河满子 · 陪杭守泛湖夜归》\n溪女送花随处，沙鸥避乐分行。游舸已如图障里，小屏犹画潇湘。人面新生酒艳，日痕更欲春长。\n衣上交枝斗色，钗头比翼相双。片段落霞明水底，风纹时动妆光。宾从夜归无月，千灯万火河塘。\n\n作者：张先",
        "《御街行》\n夭非花艳轻非雾。来夜半、天明去。来如春梦不多时，去似朝云何处。远鸡栖燕，落星沈月，紞紞城头鼓。\n参差渐辨西池树。珠阁斜开户。绿苔深径少人行，苔上屐痕无数。馀香遗粉，剩衾闲枕，天把多情付。\n\n作者：张先",
        "《诉衷情令 · 花前月下暂相逢》\n花前月下暂相逢。苦恨阻从容。何况酒醒梦断，花谢月朦胧。\r\n花不尽，月无穷。两心同。此时愿作，杨柳千丝，绊惹春风。\n\n作者：张先",
        "《菩萨蛮 · 忆郎还上层楼曲》\n忆郎还上层楼曲。楼前芳草年年绿。绿似去时袍。回头风袖飘。\r\n郎袍应已旧。颜色非长久。惜恐镜中春。不如花草新。\n\n作者：张先",
        "《贺新郎 · 寄李伯纪丞相》\n曳杖危楼去。斗垂天、沧波万顷，月流烟渚。扫尽浮云风不定，未放扁舟夜渡。宿雁落、寒芦深处。怅望关河空吊影，正人间、鼻息鸣鼍鼓。谁伴我，醉中舞。\r\n十年一梦扬州路。倚高寒、愁生故国，气吞骄虏。要斩楼兰三尺剑，遗恨琵琶旧语。谩暗涩、铜华尘土。唤取谪仙平章看，过苕溪、尚许垂纶否。风浩荡，欲飞举。\n\n作者：张元幹",
        "《兰陵王 · 春恨》\n卷朱箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沈水倦熏，中酒心情怕杯勺。\r\n寻思旧京洛。正年少疏狂，歌笑迷著。障泥油壁催梳掠。曾驰道同载，上林携手，灯夜初过早共约。又争信漂泊。\r\n寂寞。念行乐。甚粉淡衣襟，音断弦索。琼枝璧月春如昨。怅别后华表，那回双鹤。相思除是，向醉里、暂忘却。\n\n作者：张元幹",
        "《兰陵王》\n绮霞散。空碧留晴向晚。东风里，天气困人，时节秋千闭深院。帘旌翠波飐。窗影残红一线。春光巧，花脸柳腰，勾引芳菲闹莺燕。闲愁费消遣。想娥绿轻晕，鸾鉴新怨。单衣欲试寒犹浅。\r\n羞衾凤空展，塞鸿难托，谁问潜宽旧带眼。念人似天远。迷恋。画堂宴。看最乐王孙，浓艳争劝。兰膏宝篆春宵短。拥檀板低唱，玉杯重暖。众中先醉，谩倚槛、早梦见。\n\n作者：张元幹",
        "《石州慢 · 己酉秋，吴兴舟中作》\n雨急云飞，惊散暮鸦，微弄凉月。谁家疏柳低迷，几点流萤明灭。夜帆风驶，满湖烟水苍茫，菰蒲零乱秋声咽。梦断酒醒时，倚危樯清绝。\r\n心折。长庚光怒，群盗纵横，逆胡猖獗。欲挽天河，一洗中原膏血。两宫何处，塞垣只隔长江，唾壶空击悲歌缺。万里想龙沙，泣孤臣吴越。\n\n作者：张元幹",
        "《卜算子（其二）》\n风露湿行云，沙水迷归艇。卧看明河月满空，斗挂苍山顶。\r\n万古只青天，多事悲人境。起舞闻鸡酒未醒，潮落秋江冷。\n\n作者：张元幹",
        "《浣溪沙 · 山绕平湖波撼城》\n山绕平湖波撼城，湖光倒影浸山青，水晶楼下欲三更。\r\n雾柳暗时云度月，露荷翻处水流萤，萧萧散发到天明。\n\n作者：张元幹",
        "《春光好 · 其一》\n疏雨洗，细风吹。淡黄时。不分小亭芳草绿，映檐低。\n楼下十二层梯。日长影里莺啼。倚遍阑干看尽柳，忆腰肢。\n\n作者：张元幹",
        "《青玉案 · 其六》\n月华冷沁花梢露。芳意恋、香肌住。心字龙涎饶济楚。素馨风味，碎琼流品，别有天然处。\n围炉屈曲宜深炷。留取春光向朱户。绿绮声中谁暗许。小窗归去，梦回犹记，金鼎分云缕。\n\n作者：张元幹",
        "《瑞鹧鸪 · 其一》\n雏莺初啭斗尖新。双蕊花娇掌上身。总解满斟偏劝客，多生俱是绮罗人。\n回波偷顾轻招拍，方响底敲更合𥱧。豆蔻梢头春欲透，情知巫峡待为云。\n\n作者：张元幹",
        "《瑞鹧鸪 · 其二 · 彭德器出示胡邦衡新句次韵》\n白衣苍狗变浮云，千古功名一聚尘。好是悲歌将进酒，不妨同赋惜馀春。\r\n风光全似中原日，臭味要须我辈人。雨后飞花知底数？醉来赢取自由身。\n\n作者：张元幹",
        "《忆秦娥》\n桃花萼。雨肥红绽东风恶。东风恶。长亭无寐，短书难托。\n征衫辜负深闺约。禁烟时候春罗薄。春罗薄。多应消瘦，可忺梳掠。\n\n作者：张元幹",
        "《瑞鹤仙 · 寿》\n倚格天峻阁。舞庭槐阴转，盆榴红烁。香风泛帘幕。拥霞裾琼佩，真珠璎珞。华阳庆渥。诞兰房、流芳秀萼。\n有赤绳系足，从来相门，自然媒妁。游戏人间荣贵，道要元微，水源清浊。长生大药。彩鸾韵，凤箫鹤。对木公金母，子孙三世，妇姑为寿满酌。看千龄，举家飞升，玉京更乐。\n\n作者：张元幹",
        "《瑞鹤仙 · 寿》\n喜西园放钥。对燕寝香润，棠阴寒薄。东风夜来恶。\n禁烟时天气，莺啼花落。新晴共约。怕韶光、容易过却。\n把铜壶、缓浮金杯，禊游行乐。弦索。笙簧声里，还记兰房，正垂罗幕。\n初眠柳弱。梅如豆，玉如琢。向凤凰池上，鸳鸯影里，他年何啻紫橐。\n看流芳，继踵韦平，盛传巩洛。\n\n作者：张元幹",
        "《夏云峰丙寅六月为筠翁寿》\n涌冰轮，飞沆瀣，霄汉万里云开。南极瑞占象纬，寿应三台。锦肠珠唾，钟间气、卓荦天才。正暑，有祥光照社，玉燕投怀。\n新堂深处捧杯，乍香泛水芝，空翠风回。凉送燕歌缓舞，醉罥瑶钗。长生难老，都道是、柏叶仙阶。笑傲，且山中宰相，平地蓬莱。\n\n作者：张元幹",
        "《醉蓬莱 · 寿》\n对小春桃艳，曲室炉红，乍寒天气。七叶蓂开，应金章通贵。梦草银钩，灿花珠唾，是素来风味。满腹经纶，回天议论，昆台仙裔。\n秘殿升华，紫枢勋旧，退步真祠，简心端扆。迎日天元，听正衙宣制。尽洗中原，遍为霖雨，宴后堂歌吹。柏子千秋，丹砂九转，今宵长醉。\n\n作者：张元幹",
        "《鹊桥仙》\n靓妆艳态，娇波流盼，双靥横涡半笑。尊前烛畔粉生光，更低唱、新翻转调。\n花房结子，冰枝清瘦。醉倚香浓寒峭。雏莺新啭上林声，惊梦断、池塘春草。\n\n作者：张元幹",
        "《眼儿媚》\n萧萧疏雨滴梧桐。人在绮窗中。离愁遍绕，天涯不尽，却在眉峰。\n娇波暗落相思泪，流破脸边红。可怜瘦似，一枝春柳，不奈东风。\n\n作者：张元幹",
        "《步蟾宫 · 守岁》\n团圞小酌醺醺醉。厮挨著、没人肯睡。呼卢直到五更头，便铺了妆台梳洗。\n庭前鼓吹喧人耳。蓦忽地、又添一岁。休嫌不足少年时，有多少、老如我底。\n\n作者：章谦亨",
        "《浪淘沙令 · 云藏鹅湖山》\n台上凭阑干，犹怯春寒，被谁偷了最高山？将谓六丁移取去，不在人间。\r\n却是晓云闲，特地遮拦，与天一样白漫漫。喜得东风收卷尽，依旧追还。\n\n作者：章谦亨",
        "《点绛唇》\n云透斜阳，半楼红影明窗户。暮山无数。归雁愁还去。\r\n十里平芜，花远重重树。空凝伫。故人何处。可惜春将暮。\n\n作者：曹组",
        "《忆少年》\n年时酒伴，年时去处，年时春色。清明又近也，却天涯为客。\r\n念过眼、光阴难再得。想前欢、尽成陈迹。登临恨无语，把阑干暗拍。\n\n作者：曹组",
        "《青玉案》\n碧山锦树明秋霁。路转陡、疑无地。忽有人家临曲水。竹篱茅舍，酒旗沙岸，一簇成村市。\r\n凄凉只恐乡心起。凤楼远、回头谩凝睇。何处今宵孤馆里。一声征雁，半窗残月，总是离人泪。\n\n作者：曹组",
        "《步蟾宫》\n未开大如木犀蕊。开后是、梅花小底。翛然只欲住山林，肯容易、结根城市。\n叶儿又与冬青比。算何止、香闻七里。不因山谷品题来，谁知道、是水仙兄弟。\n\n作者：章耐轩",
        "《哨遍》\n壬戌孟秋，苏子夜游，赤壁舟轻漾。观水光、弥渺接遥天，月出于东山之上。与客同，清欢扣舷歌咏，开怀饮酒情酣畅。如羽化登仙，乘风独立，飘然遗世高尚。客吹箫、音韵远悠扬。怨慕舞潜蛟、动凄凉。自古英雄，孟德周郎。旧踪可想。噫，水与月兮，逝者如斯曷尝往。变化如一瞬，盈虚兮、莫消长。\r\n自不变而观，物我无尽，何须感物兴悲怅。夫天地之间，物各有主，惟同风月清赏。念江山美景岂可量。吾与子、乐之兴徜徉。听江渚、樵歌渔唱。□侣鱼虾、友麋鹿，举匏尊相劝，人生堪笑，蜉蝣一梦，且纵扁舟放浪。戏将坡赋度新声，试写高怀，自娱闲旷。\n\n作者：曹冠",
        "《宴桃源 · 游湖》\n西湖避暑棹扁舟。忘机狎白鸥。荷香十里供瀛洲。山光翠欲流。\r\n歌浩浩，思悠悠。诗成兴未休。清风明月解相留。琴声万籁幽。\n\n作者：曹冠",
        "《宴桃源》\n廉纤小雨养花天。池光映远山。蕙兰风暖正暄妍。归梁燕翼偏。\r\n芳草碧，绿波涟。良辰近禁烟。酒酣午枕兴怡然。莺声惊梦仙。\n\n作者：曹冠",
        "《花心动 · 太母庆七十》\n椒柏称觞，抚寰瀛佳辰，正临端月。瑞应屡臻，宫籞多祥，气候暖回微冽。圣母七旬寿，夐无前、天心昭格。溥庆处，坤珍效祉，宴开清切。\n金殿箫韶备设。锵钧奏留云，舞容回雪。赭袍绣拥，袆翟同诚，递捧玉杯欢悦。愿将亿万喜，祝亿万、从兹无缺。太平主，永隆圣孝凤阙。\n\n作者：曹勋",
        "《宴清都 · 其一 · 太母诞辰》\n画幕明新晓。晴日薄，小春微动花柳。宸闱荐祉，东朝诞育，载光坤厚。朱颜内鼎丹就。喜自得、长生妙有。奉冕旒、衣彩坤珍，同耀帕罗珠袖。\r\n钧奏。翠羽帘垂，三千粉色，花明如绣。歌声缓引，梁尘暗落，五云凝昼。龙香绕斟芳酒。尽夜饮、何妨禁漏。万万载、常向慈宁，俱献圣寿。\n\n作者：曹勋",
        "《宴清都 · 其二 · 贵妃生日》\n凤苑东风软。春容早，岁端新律初转。宫云丽晓，人日应钟，庆符闺范。元妃懿德尊显。位四圣、晋芳避辇。佐圣主、美化重宣，光被海宇弥远。\r\n香满。帝渥恩隆，歌珠舞雪，俱陈丝管。彤闱共悦，天颜有喜，看寿觞亲劝。今年外家华焕。拥使节、新班侍宴。愿万载、永冠椒房，常奉舜殿。\n\n作者：曹勋",
        "《秋蕊香 · 重阳》\n秋色宫庭，黄花禁篽，西风乍透罗衣。龙山意渐爽，瑶砌叶初飞。喜天宇、明洁晓晴时。翠楼都卷帘帷。奉宴赏，菊英环坐，金玉成围。\r\n凭阑海山万里，登望处，休论戏马台池。揽幽芳、泛酒面香凝，携手与、仙姿共游嬉。从他纱帽频敧。并宝马，何妨归路，月挂天西。\n\n作者：曹勋",
        "《花心动 · 其一 · 芍药》\n密幄阴阴，正嘉花嘉木，尽成新翠。蕙圃过雨，牡丹初歇，怎见浅深相倚。好称花王侍。秀层台、重楼明丽。九重晓，狂香浩态，暖风轻细。\r\n堪想诗人赠意。喜芳艳卿云，嫩苞金蕊。要看秀色，收拾韶华，自做殿春天气。与持青梅酒，趁凝伫、晚妆相对。且频醉，芳菲向阑可惜。\n\n作者：曹勋",
        "《花心动 · 其二 · 瑞香》\n玉井生寒，正枫落吴江，冷侵罗幕。翠云剪叶，紫锦攒花，暗香遍熏珠阁。瑞非兰麝比，氤氲清彻寥廓。向燕寝，团团秀色，巧宜围却。\r\n宝槛浓开对列，蜂共蝶多情，未知花萼。爱玩置向窗几，时时更碾，建春浇著。最是关情处，惊梦回、酒醒初觉。楚梅早，前村任他暗落。\n\n作者：曹勋",
        "《花心动》\n绿结阴浓，渐南风初到、旧家庭院。细麦落花，圆荷浮叶，翠径受风新燕。乍晴还雨香罗怯，惜柳絮、已将春远。最好处，清和气暖，喜拈轻扇。\n好对层轩邃馆。供极目晴云，晓江横练。煮酒试尝，梅子团青，草草也休辞劝。待等闲暇寻胜去，又闲事、有时萦绊。且趁取良辰，醉后莫管。\n\n作者：曹勋",
        "《宴清都》\n野水澄空，远山随眼，笋舆乘兴庐阜。天池最极，云溪最隐，翠迷归路。三峡两龙翔翥。尽半月、犹贪杖屦。闲引杯，相赏好处奇处，险处清处。\r\n凝伫。道友重陪，西山胜迹，玉隆风御。滕阁下临，晴峰万里，水云千古。飞觞且同豪举。喜醉客、龙吟度曲。待记成佳话，归时从头细数。\n\n作者：曹勋",
        "《满路花》\n清都山水客，何事入临安。珍祠天赐与，半生闲。曲池人静，水击赤乌蟠。飞上烟岚顶，三缕明霞照晚，时对胎仙。\r\n圃中有个小庭轩。才到便翛然。坐来闲看了，篆香残。道人活计，休道出尘难。归去后、安排著，一緉麻鞋，定期踏遍名山。\n\n作者：曹勋",
        "《酒泉子》\n霜护云低，竹外斜枝初璀璨，仙风吹堕玉钿新。度清芬。\r\n叹寒冰艳了无尘。不占纷纷桃李径，一庭疏影冷摇春。月黄昏。\n\n作者：曹勋",
        "《武陵春 · 其二》\n春到小园春草绿，烟雨湿云山。池上梅花已半残。无奈晚来寒。\n不怕醉多只怕醒，花影上阑干。人在东风缥缈间。谁与伴幽闲。\n\n作者：曹勋",
        "《御街行 · 和陆判院梅词》\n凌寒架雪知春近。闲探处、如相问。溪流清浅暮云低，玉蓓横斜风定。晚枝雀啅，幽姿方展，还映疏篁冷。\r\n镜鸾妆罢明梢嫩。犹记宜相并。如今却月别传香，知引何人幽兴。不堪楼上，昭华吹断，声与愁肠尽。\n\n作者：曹勋",
        "《西河 · 和王潜斋韵》\n今日事。何人弄得如此。漫漫白骨蔽川原，恨何日已。关河万里寂无烟，月明空照芦苇。\r\n谩哀痛，无及矣。无情莫问江水。西风落日惨新亭，几人坠泪。战和何者是良筹，扶危但看天意。\r\n只今寂寞薮泽里。岂无人、高卧闾里。试问安危谁寄。定相将、有诏催公起。须信前书言犹未。\n\n作者：曹豳",
        "《玲珑四犯 · 被召赋荼》\n一架幽芳，自过了梅花，独占清绝。露叶檀心，香满万条晴雪。肌素净洗铅华，似弄玉、乍离瑶阙。看翠蛟、白凤飞舞，不管暮烟啼鴂。\r\n酒中风格天然别。记唐宫、赐樽芳冽。玉蕤唤得馀春住，犹醉迷飞蝶。天气乍雨乍晴，长是伴、牡丹时节。夜散琼楼宴，金铺深掩，一庭香月。\n\n作者：曹原",
        "《夜行船》\n一辔东风留不住。离歌断、日斜春暮。多事啼莺，妒情飞燕，一路送人归去。\n文君自被琴心误。却惆怅、落花飞絮。锦字机寒，玉炉烟冷，门外乱山无数。\n\n作者：许棐",
        "《应天长》\n溅紫飘红风又雨。一刻韶芳留不住。燕吞声，莺谇语。待得晴来人已去。\n怯新歌，怜旧舞。冷落艳腔芳谱。要识此时情绪。豆梅酸更苦。\n\n作者：许棐",
        "《喜迁莺》\n鸠雨细，燕风斜。春悄谢娘家。一重帘外即天涯。何必暮云遮。\r\n钏金寒，钗玉冷。薄醉欲成还醒。一春梳洗不簪花。孤负几韶华。\n\n作者：许棐",
        "《画堂春》\n一绡香暖看灯衣。领珠襟翠争辉。金球斜亸雪梅枝。著带都宜。\n桃艳妆成醉脸，柳娇移上歌眉。一轮蟾玉堕花西。携手同归。\n\n作者：许棐",
        "《千秋岁》\n半身屏外。睡觉唇红退。春思乱，芳心碎。空馀簪髻玉，不见流苏带。试与问，今人秀整谁宜对。\r\n湘浦曾同会。手搴轻罗盖。疑是梦，今犹在。十分春易尽，一点情难改。多少事，却随恨远连云海。\n\n作者：释惠洪",
        "《青玉案 · 绿槐烟柳长亭路》\n绿槐烟柳长亭路。恨取次、分离去。日永如年愁难度。高城回首，暮云遮尽，目断人何处。\r\n解鞍旅舍天将暮。暗忆丁宁千万句。一寸柔肠情几许。薄衾孤枕，梦回人静，彻晓潇潇雨。\n\n作者：释惠洪",
        "《忆旧游 · 雨中海棠》\n玉环扶浅醉，翠袖笼寒，香汗初融。昨夜残妆在，最难胜珠络，都沁铅红。朝云低护深约，蜂蝶不知踪。奈燕子情多，斜飞轻触，泪洒羞容。\n重逢。记前度，解剪烛调笙，踏月鸣骢。风入人间远，待尘缘洗尽，飞佩凌空。丁宁为我留住，携酒寿东风。便花谱重修，高堂再赋疑梦中。\n\n作者：彭泰翁",
        "《凤凰台上忆吹箫 · 秦淮夜月》\n劝客新楼，鸣筝上酒，夜凉人爱秋深。何似过、赏心佳处，依约湖阴。东望寒光缥缈，烟水阔、短笛销沉。阑干近，胜时种柳，清到如今。\n凌波又成误约，自佩环飞去，暗想遗音。重省江城倦客，醉拥秋衾。谁家一掬红泪，孤雁远、湿逗罗襟。石城晓，数声又递寒砧。\n\n作者：彭履道",
        "《兰陵王 · 渭城朝雨》\n章台路。西出重城几步。秦楼晓、花气未明，一霎空蒙洗高树。行人半倚户。飞去黄鹂自语。秋千小，不系柳条，惟有轻阴约飞絮。钿车暗相遇。早拂拭红巾，初放鹦鹉。闻歌犹是淋铃处。\r\n掩面鸣筝，倚垆呼酒，东风重记旧眉妩。报伊共歌舞。西去。屡回顾。渐客舍荒凉，嘶马先驻。玉关万里知何许。但倦拥荒泽，瓜洲难渡。将军垂老，望故国，夜寒苦。\n\n作者：彭履道",
        "《疏影 · 庐山瀑布》\n银云缥缈。正石梁倒挂，飞下晴昊。早挽悬河，高泻鲸宫，洪声百步低小。分明仙仗崆峒过，又化作，归帆杳杳。倚参差，翠影红霞，远落明湖残照。\n曾共呼龙夭矫。几回过月下，先种瑶草。九叠屏风，青鸟冥冥，更约谪仙重到。昨梦骑黄鹄，飞不去、和天也笑。等恁时、秋夜携琴，已落洞天霜晓。\n\n作者：彭履道",
        "《胜胜令声声慢寿六十一》\n萸房初荐，橙子新搓。菊松图下捧金荷。看翁将息，后生似、去年些。更眼前、稚子又多。\n鬓绿颜酡。对花醉、把花歌。熙宁安乐好行窝。佳辰虽异，翁此兴、不输他。更如何、欢喜也呵。\n\n作者：彭子翔",
        "《婆罗门引 · 寿长老》\n中秋皓月，隔霄光倍照尘寰。九龙喷香水，胜沉檀。\r\n白家珠明协瑞，尊者诞人间。世称生佛子、派接清原。\n\n作者：彭耜",
        "《瑞鹧鸪》\n东洲游伴寄兰苕。人日晴时不用招。微雨来看杨柳色，故人相遇浴龙桥。\n愁如春水年年长，老共东风日日消。几欲作笺无可寄，双鱼犹自等归潮。\n\n作者：彭元逊",
        "《桃源忆故人 · 和翁士秀》\n野亭问柳今朝试。更访小园开未。月下山横空际。两两修眉对。\r\n骚人对此增高致。意入笔端清邃。投分周郎心醉。真解消人意。\n\n作者：曾协",
        "《眼儿媚 · 闺思》\n花近清明晚风寒。锦幄兽香残。醺醺醉里，匆匆相见，重听哀弹。\n春情入指莺声碎，危柱不胜弦。十分得意，一场轻梦，淡月阑干。\n\n作者：曾觌",
        "《南柯子》\n共禀阴阳数，谁知造化工。安闲百计总输公。掩映芙蓉花径、郡城东。\r\n风月三秋兴，尊罍一笑同。新词佳丽见情通。更唤雪儿、低唱慰衰容。\n\n作者：曾觌",
        "《壶中天慢》\n素飙漾碧，看天衢稳送、一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。\n当日谁幻银桥，阿瞒儿戏，一笑成痴绝。肯信群仙高宴处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。\n\n作者：曾觌",
        "《秋霁》\n木落山明，暮江碧，楼倚太虚寥廓。素手飞觞，钗头笑取，金英满浮桑落。鬓云慢约。酒红拂破香腮薄。细细酌。\n帘外任教、月转画阑角。当年快意登临，异乡节物，难禁离索。故人远、凌波何在，惟有残英共寂寞。愁到断肠无处著。寄寒香与，凭渠问讯佳时，弄粉吹花，为谁梳掠。\n\n作者：曾纡",
        "《调笑令 · 并口号》\n佳友。金英辏。陶令篱边常宿留。秋风一夜摧枯朽。\n独艳重阳时候。剩收芳蕊浮卮酒。荐酒先生眉寿。\n\n作者：曾慥",
        "《调笑 · 清友梅》\n清友。群芳右。万缟纷披兹独秀。天寒月薄黄昏后。\r\n缟袂亭亭招手。故山千树连云岫。借问如今安否。\n\n作者：曾慥",
        "《祝英台近 · 其一》\n宿酲苏，春梦醒，沈水冷金鸭。落尽桃花，无人扫红雪。渐催煮酒园林，单衣庭院，春又到、断肠时节。\n恨离别。长忆人立荼蘼，珠帘卷香月。几度黄昏，琼枝为谁折。都将千里芳心，十年幽梦，分付与、一声啼鴂。\n\n作者：汤恢",
        "《二郎神》\n碧崖倒影，浸一片、寒江如练。正岸岸柳花，村村修竹，唤醒春风笔砚。溯水舟轻轻如叶，只消得、溪风一箭。看水部雄文，太师健笔，月寒波卷。\n游倦。片云孤鹤，江湖都遍。慨金屋藏妖，绣屏包祸，欲与三郎痛辩。回首前朝，断魂残照，几度山花崖藓。无限都付窊尊，漠漠水天远。\n\n作者：汤恢",
        "《祝英台近 · 其二 · 中秋》\n月如冰，天似水，冷浸画阑湿。桂树风前，醲香半狼藉。此翁对此良宵，别无可恨，恨只恨、古人头白。\r\n洞庭窄。谁道临水楼台，清光最先得。万里乾坤，原无片云隔。不妨彩笔云笺，翠尊冰酝，自管领、一庭秋色。\n\n作者：汤恢",
        "《壶中天 · 寿丘枢密》\n日躔东井，正轮囷桂影，十分光洁。火令方中符国运，天与非常英杰。荦荦平生，眼空宇宙，绿发千寻雪。笑谈一镇，单于底事心慑。\r\n晚岁佛地功深，人间富贵，五湖烟水阔。谁遣心期事左，须酬满、麒麟勋业。又也何妨，长生仙箓，已在黄金阙。中原恢拓，要公归任调燮。\n\n作者：程珌",
        "《沁园春 · 其五读《史记》有感》\n试课阳坡，春后添栽，多少杉松。正桃坞昼浓，云溪风软，从容延叩，太史丞公。底事越人，见垣一壁，比过秦关遽失瞳。江神吏，灵能脱罟，不发卫平蒙。\r\n休言唐举无功。更休笑、丘轲自厄穷。算汨罗醒处，元来醉里，真敖假孟，毕竟谁封。太史亡言，床头酿熟，人在晴岚杳霭中。新堤路，喜樛枝鳞角，夭矫苍龙。\n\n作者：程珌",
        "《兰陵王 · 和吴宣卿》\n乱烟簇。帘外青山渐肃。莲房静。荷盖半残，欲放清涟媚溪绿。凭高送远目。飞起沧洲雁鹜。寒窗静，茶碗未深，一枕胡床昼眠足。闲行问松菊。今□雨谁家，空对银烛。\n箫声忽下瑶台曲。看鹤舞风动，乌啼云起，何须舟内怨女哭。抱琴写幽独。情触。会相续。况节近中元，月浪翻屋。长鲸愁晓寒蟾促。要百柁倾□，万花流玉。山肴倒尽，又空腹，鲙野蔌。\n\n作者：葛郯",
        "《兰陵王 · 紫元席上作》\n桃花瘦。寒食清明前后。新燕子，禁得馀寒，风雨把人苦僝僽。梅粒今如豆。减却春光多少。空自有，满树山茶，似语如愁卧晴昼。幽人展襟袖。惜莺花未老，江山如旧。杜鹃声里同携手。\r\n叹陌上芳草，堤边垂柳。一春十病九因酒。愁来独搔首。豆蔻。枝头小。应可惜年华，孤负时候。九十韶光那得久。问芍药觅醉，牡丹索笑。三万六千，能几度，君知否。\n\n作者：葛长庚",
        "《永遇乐 · 其一》\n懒散家风，清虚活计，与君说破。淡酒三杯，浓茶一碗，静处乾坤大。倚藤临水，步屧登山，白日只随缘过。自归来，曲肱隐几，但祗恁和衣卧。\n柴扉草户，包巾纸袄，未必有人似我。我醉还歌，我歌且舞，一恁憨痴好。绿水青山，清风明月，自有人间仙岛。且偎随、补破遮寒，烧榾柮火。\n\n作者：葛长庚",
        "《一剪梅 · 赠紫云友》\n剑倚青天笛倚楼。云影悠悠，鹤影悠悠。好同携手上瀛洲，身在阎浮，业在阎浮。\n一段红云绿树愁。今也休休，古也休休。夕阳西去水东流，富又何求，贵又何求。\n\n作者：葛长庚",
        "《柳梢青 · 其三送温守王侍郎帅三山》\n五马风流，销金帐暖，药玉船宽。放下荷囊，携来铜虎，又举熊幡。\n棠阴已接三山。此列郡、彼食大藩。柳雪萦旗，东风拦马，父老争看。\n\n作者：葛长庚",
        "《行香子 · 题罗浮》\n满洞苔钱，买断风烟，笑桃花流落晴川。石楼高处，夜夜啼猿。看二更云、三更月、四更天。\r\n细草如毡，独枕空拳，与山麋野鹿同眠。残霞未散，淡雾沈绵。是晋时人、唐时洞、汉时仙。\n\n作者：葛长庚",
        "《沁园春》\n吹面无寒，沾衣不湿，岂不快哉。正杏花雨嫩，红飞香砌，柳枝风软，绿映芳台。燕似谈禅，莺如演史，犹有海棠连夜开。清明也，尚阴晴莫准，蜂蝶休猜。\r\n朝来。应问苍苔。甚几日都成锦绣堆。念四方宾友，不堪渭树，一年春事，已属庭槐。宿酒难醒，多情易老，争奈传杯不放杯。如何好，看秋千戏剧，蹴鞠恢谐。\n\n作者：葛长庚",
        "《满庭芳 · 其六簪梅》\n弄月黄昏，封霜清晓，数枝影堕溪滨。化工先手，幻出一番新。片片雕酥碾玉，寒苞似、已泄香尘。聊相对，畸人投分，尊酒认荀陈。\n吾年，今老矣，佳人薄相，笑插林巾。愧苍颜白发，回授乌云。玉镜台边试看，相宜是、浅笑轻颦。君知否，寿阳额上，不似鬓边春。\n\n作者：葛立方",
        "《多丽 · 赏梅》\n冷云收，小园一段瑶芳。乍春来、未回穷腊，几枝开犯严霜。傍黄昏、暗香浮动，照清浅、疏影低昂。却月幽姿，含章媚态，姮娥姑射下仙乡。倚阑看、殷勤持酒，索笑也何妨。堪怜处，东君不管，独自凄凉。\n算何人、为伊销断，古今才子篇章。有西湖、赋诗处士，□东阁、年少台郎。驿使来时，吴王醉处，几番牵动广平肠。剩宴赏、微酸如豆，又是隔年长。高楼外，莫教羌管，吹堕寒香。\n\n作者：葛立方",
        "《多丽 · 七夕游莲荡作》\n破波光如镜，三翼轻舟。对雨馀、重岩叠嶂，何妨影堕清流。望芙蕖、渺然如海，张云锦、掩映汀洲。出水奇姿，凌波艳态，眼看□叶弄新秋。恍疑是、金沙池内，玉井认峰头。花深处，田田叶底，鱼戏龟游。\n正微凉、西风初度，一弯斜月如钩。想天津、鹊桥将驾，看宝奁、蛛网初抽。晒腹何堪，穿针无绪，不如溪上少淹留。竞笑语、追寻惟有，沉醉可忘忧。凭清唱，一声檀板，惊起沙鸥。\n\n作者：葛立方",
        "《感皇恩》\n变化属朝班，鲲鹏相并。健翼垂云风用壮。扶摇得势，不藉仙人仙仗。旁观生意气，犹神王。\n此去汉庭，春光骀荡。亲见子虚不惆怅。鸢肩捷上，自有唐家格样。三台旬月里，堪歌唱。\n\n作者：程大昌",
        "《一落索 · 其二》\n叶底枝头红小。天然窈窕。后园桃李谩成蹊，问占得、春多少。\n不管雪消霜晓。朱颜长好。年年若许醉花间，待拼了、花间老。\n\n作者：舒亶",
        "《最高楼》\n旧时心事，说着两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。\r\n也谁料、春风吹已断。又谁料、朝云飞亦散。天易老，恨难酬。蜂儿不解知人苦，燕儿不解说人愁。旧情怀，消不尽，几时休。\n\n作者：程垓",
        "《南浦 · 春暮》\n金鸭懒薰香，向晚来，春酲一枕无绪。浓绿涨瑶窗，东风外、吹尽乱红飞絮。无言伫立，断肠惟有流莺语。碧云欲暮，空惆怅韶华，一时虚度。\r\n追思旧日心情，记题叶西楼，吹花南浦。老去觉欢疏，伤春恨、都付断云残雨。黄昏院落，问谁犹在凭栏处。可堪杜宇，空只解声声，催他春去。\n\n作者：程垓",
        "《木兰花慢》\n倩娇莺姹燕，说不尽、此时情。正小院春阑，芳园昼锁，人去花零。凭高试回望眼，奈遥山远水隔重云。谁遣风狂雨横，便教无计留春。\n谁知雁杳与鸿冥。自难寄丁宁。纵柳院颦深，桃门笑在，知属何人。衣篝几回忘了，奈残香、犹有旧时熏。空使风头卷絮，为他飘荡花城。\n\n作者：程垓",
        "《摸鱼儿》\n掩凄凉、黄昏庭院，角声何处呜咽。矮窗曲屋风灯冷，还是苦寒时节。凝伫切。念翠被熏笼，夜夜成虚设。倚阑愁绝。听凤竹声中，犀影帐外，簌簌酿寒轻雪。\r\n伤心处，却忆当年轻别。梅花满院初发。吹香弄蕊无人见，惟有暮云千叠。情未彻。又谁料而今，好梦分胡越。不堪重说。但记得当初，重门锁处，犹有夜深月。\n\n作者：程垓",
        "《忆王孙》\n萧萧梅雨断人行。门掩残春绿荫生。翠被寒灯枕自横。\n梦初惊。窗外啼鹃催五更。\n\n作者：程垓",
        "《卜算子》\n枕簟暑风消，帘幕秋风动。月到夜来愁处明，只照团衾凤。\r\n去意杳无凭，别语愁难送。一纸鱼笺枕底香，且做新来梦。\n\n作者：程垓",
        "《卜算子》\n独自上层楼，楼外青山远。望到斜阳欲尽时，不见西飞雁。\r\n独自下层楼，楼下蛩声怨。待到黄昏月上时，依旧柔肠断。\n\n作者：程垓",
        "《卜算子》\n几日赏花天，月淡荼蘼小。写尽相思唤不来，又是花飞了。\r\n春在怕愁多，春去怜欢少。一夜安排梦不成，月堕西窗晓。\n\n作者：程垓",
        "《霜天晓角》\n几夜锁窗揭。素蟾光似雪。恰恨照人欹枕，纱橱爽、簟纹滑。\n迤逦篆香裛。好坏谁共说。若是知人风味，来分取、半床月。\n\n作者：程垓",
        "《霜天晓角》\n玉清冰样洁。几夜相思切。谁料浓云遮拥，同心带、甚时结。\n匆匆休惜别。还有来时节。记取江阴归路，须共踏、夜深月。\n\n作者：程垓",
        "《乌夜啼》\n杨柳拖烟漠漠，梨花浸月溶溶。吹香院落春还尽，憔悴立东风。\n只道芳时易见，谁知密约难通。芳园绕遍无人问，独自拾残红。\n\n作者：程垓",
        "《乌夜啼》\n绿外深深柳巷，红间曲曲花楼。一春想见贪游冶，不道有人愁。\n三月东风易老，几宵明月难留。酴醾白尽窗前也，还肯醉来否。\n\n作者：程垓",
        "《乌夜啼其二醉枕不能寐》\n白酒欺人易醉，黄花笑我多愁。一年只有秋光好，独自却悲秋。\n风急常吹梦去，月迟多为人留。半黄橙子和诗卷，空自伴床头。\n\n作者：程垓",
        "《瑞鹧鸪 · 其一 · 瑞香》\n东风冷落旧梅台。犹喜山花拂面开。绀色染衣春意静，水沉熏骨晚风来。\r\n柔条不学丁香结，矮树仍参茉莉栽。安得方盆载幽植，道人随处作香材。\n\n作者：程垓",
        "《天仙子》\n惨惨霜林冬欲尽。又是溪梅寒弄影。矮窗曲屋夜烧香，人已静。灯垂烬。点滴芭蕉和雨听。\n约个归期犹未定。一夜梦魂终不稳。知他勾得许多情，真个闷。无人问。说与画楼应不信。\n\n作者：程垓",
        "《南歌子》\n荷盖倾新绿，榴巾蹙旧红。水亭烟榭晚凉中。又是一钩新月、静房栊。\r\n丝藕清如雪，㡡纱薄似空。好维今夜与谁同。唤取玉人来共、一帘风。\n\n作者：程垓",
        "《谒金门 · 其五》\n春夜雨。催润柳塘花坞。小院深深门几许。画帘香一缕。\n独立晚庭凝伫。细把花枝闲数。燕子不来天欲暮。说愁无处所。\n\n作者：程垓",
        "《乌夜啼》\n墙外雨肥梅子，阶前水绕荷花。阴阴庭户熏风满，水纹簟、怯菱芽。\n春尽难凭燕语，日长惟有蜂衙。沉香火冷珠帘暮，个人在、碧窗纱。\n\n作者：程垓",
        "《忆秦娥》\n情脉脉。半黄橙子和香擘。和香擘。分明记得，袖香熏窄。\n别来人远关山隔。见梅不忍和花摘。和花摘。有书无雁，寄谁归得。\n\n作者：程垓",
        "《破阵子》\n小小红泥院宇，深深翠色屏帏。簇定熏炉酥酒软，门外东风寒不知。恰疑三月时。\n钗影半欹绿子，歌声轻度红儿。醉里不愁更漏断，更要梅花看几枝。起来霜月低。\n\n作者：程垓",
        "《一剪梅 · 冬至》\n斗转参横一夜霜。玉律声中，又报新阳。起来无绪赋行藏。只喜人间，一线添长。\n帘幕垂垂月半廊。节物心情，都付椒觞。年华渐晚鬓毛苍。身外功名，休苦思量。\n\n作者：程垓",
        "《瑞鹧鸪 · 工部七月一日生辰》\n火云欲避金风至。秀气充闾初降瑞。去家丁令却归来，还燕悬弧当日地。\n金章紫绶身荣贵。寿福天储昌又炽。怪来一岁四迁官，还过当生元太岁。\n\n作者：葛胜仲",
        "《河传》\n华堂张燕。向尊前妙选，舞裙歌扇。彼美个人，的的风流心眼。恨寻芳来晚。\n曲街灯火香尘散。犹约晨妆，一觇春风面。惆怅善和坊里，平桥南畔。小青楼、帘不卷。\n\n作者：贺铸",
        "《河传》\n华堂重厦，向尊前更听，碧云新怨。玉指钿徽，总是挑人心眼。\n恨随红蜡短。彩旗影动船头转。双桨凌波，惟念人留恋。\n江上暮潮，隐隐山横南岸。奈离愁、分不断。\n\n作者：贺铸",
        "《菩萨蛮 · 彩舟载得离愁动》\n彩舟载得离愁动。无端更借樵风送。波渺夕阳迟。销魂不自持。\r\n良宵谁与共。赖有窗间梦。可奈梦回时。一番新别离。\n\n作者：贺铸",
        "《品令》\n怀彼美。愁与泪。分占眉丛眼尾。求好梦、闲拥鸳鸯绮。恨啼鸟、唤人起。\n目断清淮楼上，心寄长洲坊里。迢迢地。七百三十里。几重山，几重水。\n\n作者：贺铸",
        "《风流子》\n何处最难忘。方豪健，放乐五云乡。彩笔赋诗，禁池芳草，香鞯调马，辇路垂杨。绮筵上，扇偎歌黛浅，汗浥舞罗香。兰烛伴归，绣轮同载，闭花别馆，隔水深坊。\n零落少年场。琴心漫流怨，带眼偷长。无奈占床燕月，侵鬓吴霜。念北里音尘，鱼封永断，便桥烟雨，鹤表相望。好在后庭桃李，应记刘郎。\n\n作者：贺铸",
        "《忆仙姿》\n莲叶初生南浦。两岸绿杨飞絮。向晚鲤鱼风，断送彩帆何处。\r\n凝伫。凝伫。楼外一江烟雨。\n\n作者：贺铸",
        "《忆仙姿》\n日日春风楼上。不见石城双桨。鸳枕梦回时，烛泪屏山相向。\r\n流荡。流荡。门外白苹溪涨。\n\n作者：贺铸",
        "《忆仙姿 · 二之二》\n彩舫解维官柳。楼上谁家红袖。团扇弄微风，如为行人招手。\r\n回首。回首。云断武陵溪口。\n\n作者：贺铸",
        "《忆仙姿 · 九之一》\n白纻春衫新制。准拟采兰修禊。遮日走京尘，何啻分阴如岁。\r\n留滞。留滞。不似行云难系。\n\n作者：贺铸",
        "《忆仙姿 · 九之三》\n相见时难别易。何限玉琴心意。眉黛只供愁，羞见双鸳鸯字。\r\n憔悴。憔悴。蜡烛销成红泪。\n\n作者：贺铸",
        "《忆仙姿 · 九之四》\n罗绮丛中初见。理鬓横波流转。半醉不胜情，帘影犹招歌扇。\r\n留恋。留恋。秋夜辞巢双燕。\n\n作者：贺铸",
        "《忆仙姿 · 九之五》\n雨后一分春减。深院落红如糁。柳外出秋千，度日彩旗风飐。\r\n销黯。销黯。门共宝奁长掩。\n\n作者：贺铸",
        "《忆仙姿 · 九之六》\n柳下玉骢双鞚。蝉鬓宝钿浮动。半醉倚迷楼，聊送斜阳三弄。\r\n豪纵。豪纵。一觉扬州春梦。\n\n作者：贺铸",
        "《忆仙姿 · 九之七》\n何处偷谐心赏。促坐绮罗筵上。不记下楼时，醉□月侵书幌。\r\n怀想。怀想。清丽歌声妆样。\n\n作者：贺铸",
        "《忆仙姿 · 九之八》\n江上潮回风细。红袖倚楼凝睇。天际认归舟，但见平林如荠。\r\n迢递。迢递。人更远于天际。\n\n作者：贺铸",
        "《忆仙姿》\n梦想山阴游冶。深径碧桃花谢。曲水稳流觞，暖絮芳兰堪藉。\r\n萧洒。萧洒。月棹烟蓑东下。\n\n作者：贺铸",
        "《芳草渡》\n留征辔，送离杯。羞泪下，捻青梅。低声问道几时回。秦筝雁促，此夜为谁排。\r\n君去也，远蓬莱。千里地，信音乖。相思成病底情怀。和烦恼，寻个便，送将来。\n\n作者：贺铸",
        "《夜游宫》\n江面波纹皱縠。江南岸、草和烟绿。初过寒食一百六。采苹游，□香裙，鸣佩玉。\n心事偷相属。赋春恨、彩笺双幅。今夜小楼吹凤竹。谢东风，寄怀人，肠断曲。\n\n作者：贺铸",
        "《西江月》\n携手看花深径，扶肩待月斜廊。临分少伫已伥伥。此段不堪回想。\r\n欲寄书如天远，难销夜似年长。小窗风雨碎人肠。更在孤舟枕上。\n\n作者：贺铸",
        "《御街行 · 别东山》\n松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。\r\n岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。\n\n作者：贺铸",
        "《摊破浣溪沙》\n曲磴斜阑出翠微。西州回首思依依。风物宛然长在眼，只人非。\r\n绿树隔巢黄鸟并，沧洲带雨白鸥飞。多谢子规啼劝我，不如归。\n\n作者：贺铸",
        "《烛影摇红》\n波影翻帘，泪痕凝蜡青山馆。故人千里念佳期，襟佩如相款。\r\n惆怅更长梦短。但衾枕、馀芬剩暖。半窗斜月，照人肠断，啼乌不管。\n\n作者：贺铸",
        "《小重山》\n花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。\r\n楚梦冷沈踪。一双金缕枕，半床空。画桥临水凤城东。楼前柳，憔悴几秋风。\n\n作者：贺铸",
        "《减字浣溪沙》\n秋水斜阳演漾金。远山隐隐隔平林。几家村落几声砧。\r\n记得西楼凝醉眼，昔年风物似如今。只无人与共登临。\n\n作者：贺铸",
        "《减字浣溪沙》\n三扇屏山匝象床。背灯偷解素罗裳。粉肌和汗自生香。\r\n易失旧欢劳蝶梦，难禁新恨费鸾肠。今宵风月两相忘。\n\n作者：贺铸",
        "《减字浣溪沙》\n鼓动城头啼暮鸦。过云时送雨些些。嫩凉如水透窗纱。\r\n弄影西厢侵户月，分香东畔拂墙花。此时相望抵天涯。\n\n作者：贺铸",
        "《减字浣溪沙》\n烟柳春梢蘸晕黄。井阑风绰小桃香。觉时帘幕又斜阳。\r\n望处定无千里眼，断来能有几回肠。少年禁取恁凄凉。\n\n作者：贺铸",
        "《减字浣溪沙》\n梦想西池辇路边。玉鞍骄马小辎軿。春风十里斗婵娟。\r\n临水登山漂泊地，落花中酒寂寥天。个般情味已三年。\n\n作者：贺铸",
        "《减字浣溪沙》\n莲烛啼痕怨漏长。吟蛩随月到回廊。一屏烟景画潇湘。\r\n连夜断无行雨梦，隔年犹有着人香。此情须信是难忘。\n\n作者：贺铸",
        "《减字浣溪沙》\n闲把琵琶旧谱寻。四弦声怨却沉吟。燕飞人静画堂深。\r\n欹枕有时成雨梦，隔帘无处说春心。一从灯夜到如今。\n\n作者：贺铸",
        "《减字浣溪沙》\n鹦鹉无言理翠襟。杏花零落昼阴阴。画桥流水半篙深。\r\n芳径与谁寻斗草，绣床终日罢拈针。小笺香管写春心。\n\n作者：贺铸",
        "《减字浣溪沙》\n鹦鹉惊人促下帘。碧纱如雾隔香奁。雪儿窥镜晚蛾纤。\r\n乌鹊桥边河络角，鸳鸯楼外月西南。门前嘶马弄金衔。\n\n作者：贺铸",
        "《减字浣溪沙》\n宫锦袍熏水麝香。越纱裙染郁金黄。薄罗依约见明妆。\r\n绣陌不逢携手伴，绿窗谁是画眉郎。春风十里断人肠。\n\n作者：贺铸",
        "《减字浣溪沙》\n青翰舟中祓禊筵。粉娥窥影两神仙。酒阑飞去作非烟。\r\n重访旧游人不见，雨荷风蓼夕阳天。折花临水思茫然。\n\n作者：贺铸",
        "《减字浣溪沙》\n浮动花钗影鬓烟。浅妆浓笑有馀妍。酒醺檀点语凭肩。\r\n留不住时分钿镜，旧曾行处失金莲。碧云芳草恨年年。\n\n作者：贺铸",
        "《减字浣溪沙》\n两点春山一寸波。当筵娇甚不成歌。动人情态可须多。\r\n金井露寒风下叶，画桥云断月侵河。厌厌此夜奈愁何。\n\n作者：贺铸",
        "《减字浣溪沙》\n清浅陂塘藕叶干。细风疏雨鹭鸶寒。半垂帘幕倚阑干。\r\n惆怅窃香人不见，几回憔悴后庭兰。行云可是渡江难。\n\n作者：贺铸",
        "《鹤冲天 · 鼕鼕鼓动》\n鼕鼕鼓动，花外沈残漏。华月万枝灯，还清昼。广陌衣香度，飞盖影、相先后。个处频回首。锦房西去，期约武陵溪口。\r\n当时早恨欢难偶。可堪流浪远，分携久。小畹兰英在，轻付与、何人手。不似长亭柳。舞风眠雨，伴我一春销瘦。\n\n作者：贺铸",
        "《小重山》\n飘径梅英雪未融。芳菲消息到，杏梢红。隔年欢事水西东。凝思久，不语坐书空。\n回想夹城中。彩山箫鼓沸，绮罗丛。钿轮珠网玉花骢。香陌上，谁与斗春风。\n\n作者：贺铸",
        "《浪淘沙令》\n一叶忽惊秋。分付东流。殷勤为过白蘋洲。洲上小楼帘半卷，应认归舟。\r\n回首恋朋游。迹去心留。歌尘萧散梦云收。惟有尊前曾见月，相伴人愁。\n\n作者：贺铸",
        "《潇湘神 · 斗轻桡》\n斗轻桡，斗轻桡，雪中花卷棹声摇。天与玻璃三万顷，尽教看得几吴舠。\n\n作者：黄公绍",
        "《潇湘神 · 看龙舟》\n看龙舟，看龙舟，两堤未斗水悠悠。一片笙歌催闹晚，忽然鼓棹起中流。\n\n作者：黄公绍",
        "《潇湘神 · 贺灵鼍》\n驾灵鼍，驾灵鼍，几年翠舞与珠歌。看到日斜犹未足，涌金门外涌金波。\n\n作者：黄公绍",
        "《潇湘神 · 马如龙》\n马如龙，马如龙，飞过苏堤健斗风。枊下系船青作缆，湖边荐酒碧为筒。\n\n作者：黄公绍",
        "《潇湘神 · 建云斿》\n建云斿，建云斿，土风到处总相犹。朝了霍山朝岳帝，十分打扮是杭州。\n\n作者：黄公绍",
        "《踏莎行 · 木樨》\n蟾苑萧疏，云岩芳馥。仙娥寄种来溪曲。晓烟薰上古龙涎，西风展破黄金粟。\n庾岭未梅，陶园休菊。天教占取清香独。胆瓶枕畔两三枝，梦回疑在瑶台宿。\n\n作者：黄公绍",
        "《渡江云》\n渔乡回落照，晚风势急，鹜鹭集汀沙。解鞍将憩息，细径疏篱，竹隐两三家。山肴野蔌，竞素朴、都没浮华。回望时，绕村流水，万点舞寒鸦。\r\n休嗟。明年秋暮，一叶扁舟，望平川北下。应免劳、尘巾乌帽，宵炬红纱。青蓑短棹长江碧，弄几曲、羌管吹葭。人借问，鸣桹便入芦花。\n\n作者：杨泽民",
        "《扫花游》\n素秋渐老，正叶落吴江，雁横南楚。暮霞散缕。听寒蝉断续，乱鸦鼓舞。客舍凄清，那更西风送雨。又东去。过野杏小桥，都在元处。\r\n心事天未许。似误出桃源，再寻仙路。去年燕俎。记芳腮妒李，细腰束素。事没双全，自古瓜甜蒂苦。欲停伫。奈江头、早催行鼓。\n\n作者：杨泽民",
        "《解连环》\n塞鸿难托。奈云深雾阔，水遥山邈。感两情、浑若连环，念恩爱厚深，利名浮薄。便好归来，怎禁得、许多萧索。免恹恹瘦减，漫滞寝饘，枉费汤药。\r\n伊心料应未若。对香消兽吻，月转楼角。恁便是、铁石心肠，有当日盟言，怎忍辜却。冶叶倡条，尚自得、连枝双萼。不成将、异葩艳卉，便教谢落。\n\n作者：杨泽民",
        "《秋蕊香》\n向晓银瓶香暖。宿蕊犹残娇面。风尘一缕透窗眼。恨入春山黛浅。\n短书封了凭金线。系双燕。良人贪逐利名远。不忆幽花静院。\n\n作者：杨泽民",
        "《宴清都》\n早作听晨鼓。征车动、画桥乘月先度。邻鸡唱晓，人家未起，尚扃柴户。沙边塞雁声遥，料不见、当时伴侣。似怎地、满眼愁悲，秋如宋玉难赋。\n休论爱合暌离，微官系缚，期会良苦。封侯万里，金堆北斗，不如归去。欢娱渐入佳趣，算画在、屏帏邃处。仗小词、说与相思，伊还会否。\n\n作者：杨泽民",
        "《阮郎归》\n大都修炼似蒸沙。阴阳失两家。正如飞鳖舞长蛇。宁知饮月华。\r\n回老貌，假群娃。熏蒸成绛霞。但教心地不倾斜。巢中能养鸦。\n\n作者：杨泽民",
        "《夜游宫》\n一叶飘然下水。船头转、已行十里。冷落杯盘荐梅子。又经过，岭边村，江上市。\n那更轻帆底。一路上、翠飘红坠。深夜方眠五更起。说相思，试挥毫，还满纸。\n\n作者：杨泽民",
        "《夜游宫》\n泪眼偎人强敛。鲛绡上、尚馀斑点。别后何愁不相见。只愁伊，被旁人，施暗箭。\n致得心肠转。教令得、神魂撩乱。那更日疏又日远。恁时节，想难为，看我面。\n\n作者：杨泽民",
        "《满路花》\n双眼滟秋波，两脸凝春雪。尊前初见处，琴心绝。千磨百难，石上琼簪折。人非天样阔。车马难通，奈何没个关节。\r\n深盟密约，啮臂曾流血。须知弦断有，鸾胶接。别离日久，转觉归心切。先把新词说。憔悴相容，怕伊相见难别。\n\n作者：杨泽民",
        "《丑奴儿 · 梅花》\n冰姿冠绝人间世，傲雪凌霜。蕊点檀黄。更看红唇间素妆。\r\n清芬不是先桃李，桃李无香。迥出林塘。万木丛中独秉阳。\n\n作者：杨泽民",
        "《兰陵王 · 渔父》\n翠竿直。一叶扁舟漾碧。澄江上、几度啸日迎风，怡怡钓秋色。渔乡共水国。都属沧浪傲客。烟波外，风笠雨蓑，才掷丝纶便千尺。飘然去无迹。恣脚扣双船，帆挂轻席。盈钩香饵鱼争食。\n更拨棹葭岸，放篙菱浦，才过新栅又旧驿。占江南江北。堪恻。利名积。算纵有豪华，难比清寂。须知此乐天无极。有一斗芳酒，数声横笛。芦花深夜，半醉里、任露滴。\n\n作者：杨泽民",
        "《西河 · 岳阳》\n形势地。岳阳事见图记。因山峭拔耸孤城，画楼涌起。楚吴巨泽坼东南，惊涛浮动空际。半天楼栏翠倚。记人凤舸难系。空馀细草没章华，但存故垒。\n二妃祠宇隔黄陵，精魂遥接云水。蟹鱼橘柚渐上市。是当年屈宋乡里。别有老仙高世。袖青蛇屡入，都无人对。唯有枯松城南里。\n\n作者：杨泽民",
        "《水调歌头 · 其五》\n把酒对斜日，无语问西风。胭脂何事，都做颜色染芙蓉。放眼暮江千顷，中有离愁万斛，无处落征鸿。天在阑干角，人倚醉醒中。\r\n千万里，江南北，浙西东。吾生如寄，尚想三径菊花丛。谁是中州豪杰，借我五湖舟楫，去作钓鱼翁。故国且回首，此意莫匆匆。\n\n作者：杨炎正",
        "《贺新郎 · 其一》\n十日狂风雨。扫园林、红香万点，送春归去。独有荼开未到，留得一分春住。早杨柳、趁晴飞絮。可奈暖埃欺昼永，试薄罗衫子轻如雾。惊旧恨，到眉宇。\n东风台榭知何处。问燕莺如今，尚有春光几许。可叹一年游赏倦，放得无情露醑。为唤取、扇歌裙舞。乞得风光还两眼，待为君、满把金杯举。扶醉玉，伴挥麈。\n\n作者：杨炎正",
        "《婆罗门引》\n帐云暮卷，漏声不到小帘栊。银汉夜洗晴空。皓月堂轩高挂，秋入广寒宫。正金波不动，桂影玲珑。\n佳人未逢。怅此夕、与谁同。对酒当歌，追念霜满愁红。南楼何处，愁人在、横笛一声中。凝望眼、立尽西风。\n\n作者：杨景",
        "《秋蕊香 · 令》\n花外数声风定。烟际一痕月净。水晶屏小敧醉枕。院静鸣蛩相应。\r\n香销斜掩青铜镜。背灯影。寒砧夜半和雁阵。秋在刘郎绿鬓。\n\n作者：黄铸",
        "《青玉案 · 和贺方回韵，送山谷弟贬宜州》\n千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。\r\n樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。\n\n作者：黄大临",
        "《好事近 · 七月十三日夜登万花川谷望月作》\n月未到诚斋，先到万花川谷。不是诚斋无月，隔一林修竹。\r\n如今才是十三夜，月色已如玉。未是秋光奇绝，看十五十六。\n\n作者：杨万里",
        "《武陵春 · 老夫茗饮小过，遂得气疾，终夕越吟，而长孺子有书至，答以》\n长铗归乎逾十暑，不著鵔鸃冠。道是今年胜去年。特地减清欢。\n旧赐龙团新作祟，频啜得中寒。瘦骨如柴痛又酸。儿信问平安。\n\n作者：杨万里",
        "《昭君怨 · 赋松上鸥》\n偶听松梢扑鹿。知是沙鸥来宿。稚子莫喧哗。恐惊他。\r\n俄顷忽然飞去。飞去不知何处。我已乞归休。报沙鸥。\n\n作者：杨万里",
        "《昭君怨 · 咏荷上雨》\n午梦扁舟花底，香满西湖烟水。急雨打篷声，梦初惊。\r\n却是池荷跳雨，散了真珠还聚。聚作水银窝，泛清波。\n\n作者：杨万里",
        "《少年游 · 江南节物》\n江南节物，水昏云淡，飞雪满前村。千寻翠岭，一枝芳艳，迢递寄归人。\r\n寿阳妆罢，冰姿玉态，的的写天真。等闲风雨又纷纷，更忍向、笛中闻。\n\n作者：杨亿",
        "《花心动 · 落梅》\n谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱飐，翠苔成缬。袅袅馀香未歇。\n空怅望音尘，两眉愁切。翠袖泪乾，粉额妆寒，此恨有谁同说。江南春信无痕迹，馀情在、冷烟残月。梦魂远，兰灯伴人易灭。\n\n作者：黄子行",
        "《望海潮》\n梅天雨歇，柳堤风定，江浮画鹢纵横。瀛女弄箫，冯夷伐鼓，云间凤咽鼍鸣。波面走长鲸。卷怒涛来往，搅碎沧溟。两岸游人笑语，罗绮间簪缨。\n灵均逝魄无凭。但湘沅一水，到底澄清。菰黍万家，丝桐五彩，年年吊古深情。锦帜片霞明。使操舟妙手，翻动心旌。向晚鱼龙戏罢，千里浪花平。\n\n作者：黄岩叟",
        "《柳梢青》\n病酒心情。唤愁无限，可奈流莺。又是一年，花惊寒食，柳认清明。\r\n天涯翠嶂层层。是多少、长亭短亭。倦倚东风，只凭好梦，飞到银屏。\n\n作者：黄简",
        "《忆旧游》\n乍梅黄雨过，遍倚层楼，时舞垂杨。暗绿知谁换，似烟浓雾薄，望眼偏妨。昔人画鹢无数，相引入横塘。纵细切香蒲，重开绛蕊，懒向清觞。\n凄凉。旧游地，谩赋减兰成，才退周郎。总把芳辰误，念纱窗深静，冰簟流光。凤笺试写新句，青羽碧天长。又隐隐城头，随风断角斜照黄。\n\n作者：黄廷璹",
        "《兰陵王》\n絮花弱。吹满斜阳院落。秋千外，无数小舟，绿水溶溶带城郭。流光漫暗觉。辜却。莺呼燕诺。欢游地，都在梦中，双蝶翩翩度帘幕。凭谁问康乐。又粉过新梢，红褪残萼。\n阑干休倚东风恶。怜瑟韵空在，鉴容偷改，青青洲渚遍杜若。故交半寥寞。漂泊。镇如昨。念玉指频弹，珠泪还阁。孤灯隐隐巫云薄。奈别遽无语，恨深谁托。明朝何处，夜渐短，听画角。\n\n作者：黄廷璹",
        "《琐窗寒》\n驻马林塘，还寻旧迹，雨收秋晚。残蕉映牖，强把碧心偷展。记相逢、画堂宴开，乱花影入帘初卷。正小池涨绿，丝纶曾试，事随鸿远。凄断。\n情何限。料素扇尘深，怨娥碧浅。清宫丽羽，漫有苔笺题满。问低墙、双柳尚存，几时艳烛亲共剪。但凝眸，数点遥峰，春色青如染。\n\n作者：黄廷璹",
        "《天仙子 · 荼蘼已凋落赋》\n风幸多情开得好。忍却吹教零落了。弄花衣上有馀香，春已老。枝头少。况又酒醒鶗鴂晓。\r\n一片初飞情已悄。可更如今纷不扫。年随流水去无踪，恨不了。愁不了。楼外远山眉样小。\n\n作者：冯时行",
        "《点绛唇》\n眉黛低颦，一声春满流苏帐。却从檀响。渐到梅花上。\n归卧孤舟，梅影舟前扬。劳心想。岸横千嶂。霜月铺寒浪。\n\n作者：冯时行",
        "《竹枝词二首》\n浮云一百八盘萦，落日四十八渡明。鬼门关外莫言远，四海一家皆弟兄。\n\n作者：黄庭坚",
        "《满庭芳 · 其二茶》\n北苑春风，方圭圆璧，万里名动京关。碎身粉骨，功合上凌烟。尊俎风流战胜，降春睡、开拓愁边。纤纤捧，研膏溅乳，金缕鹧鸪斑。\r\n相如，虽病渴，一觞一咏，宾有群贤。为扶起灯前，醉玉颓山。搜搅心中万卷，还倾动、三峡词源。归来晚，文君未寝，相对小窗前。\n\n作者：黄庭坚",
        "《雨中花慢 · 送彭文思使君》\n政乐中和，夷夏宴喜，官梅乍传消息。待作新年欢计，断送春色。桃李成阴，甘棠少讼，又移旌戟。念画楼朱阁，风流高会，顿冷谈席。\r\n西州纵有，舞裙歌板，谁共茗邀棋敌。归来未得，先沾离袖，管弦催滴。乐事赏心易散，良辰美景难得。会须醉倒，玉山扶起，更倾春碧。\n\n作者：黄庭坚",
        "《南歌子》\n诗有渊明语，歌无子夜声。论文思见老弥明。坐想罗浮山下、羽衣轻。\n何处黔中郡，遥知隔晚晴。雨馀风急断虹横。应梦池塘春草、若为情。\n\n作者：黄庭坚",
        "《蓦山溪 · 赠衡阳妓陈湘》\n鸳鸯翡翠，小小思珍偶。眉黛敛秋波，尽湖南、山明水秀。娉娉袅袅，恰近十三馀，春未透。花枝瘦，正是愁时候。\r\n寻花载酒，肯落谁人后。只恐远归来，绿成阴、青梅如豆。心期得处，每自不由人，长亭柳。君知否，千里犹回首。\n\n作者：黄庭坚",
        "《南乡子》\n黄菊满东篱。与客携壶上翠微。已是有花兼有酒，良期。不用登临恨落晖。\n满酌不须辞。莫待无花空折枝。寂寞酒醒人散后，堪悲。节去蜂愁蝶不知。\n\n作者：黄庭坚",
        "《菩萨蛮 · 半烟半雨溪桥畔》\n半烟半雨溪桥畔，渔翁醉著无人唤。疏懒意何长，春风花草香。\r\n江山如有待，此意陶潜解。问我去何之，君行到自知。\n\n作者：黄庭坚",
        "《西江月 · 老夫既戒酒不饮，遇宴集，独醒其旁。坐客欲得小词，援笔为赋》\n断送一生惟有，破除万事无过。远山横黛蘸秋波，不饮旁人笑我。\r\n花病等闲瘦弱，春愁没处遮拦。杯行到手莫留残，不道月斜人散。\n\n作者：黄庭坚",
        "《木兰花令 · 凌歊台上青青麦》\n凌歊台上青青麦。姑熟堂前馀翰墨。暂分一印管江山，稍为诸公分皂白。\r\n江山依旧云空碧。昨日主人今日客。谁分宾主强惺惺，问取矶头新妇石。\n\n作者：黄庭坚",
        "《品令 · 茶词》\n凤舞团团饼。恨分破、教孤令。金渠体净，只轮慢碾，玉尘光莹。汤响松风，早减了、二分酒病。\r\n味浓香永。醉乡路、成佳境。恰如灯下，故人万里，归来对影。口不能言，心下快活自省。\n\n作者：黄庭坚",
        "《醉蓬莱》\n对朝云叆叇，暮雨霏微，乱峰相倚。巫峡高唐，锁楚宫朱翠。画戟移春，靓妆迎马，向一川都会。万里投荒，一身吊影，成何欢意。\r\n尽道黔南，去天尺五，望极神州，万里烟水。尊酒公堂，有中朝佳士。荔颊红深，麝脐香满，醉舞裀歌袂。杜宇声声，催人到晓，不如归是。\n\n作者：黄庭坚",
        "《菩萨蛮 · 淹泊平山堂。寒食节，固陵绿事参军表弟周元固惠酒，为作此词》\n细腰宫外清明雨。云阳台上烟如缕。云雨暗巫山。流人殊未还。\n阿谁知此意。解遣双壶至。不是白头新。周郎旧可人。\n\n作者：黄庭坚",
        "《南乡子 · 重阳日宜州城楼宴集即席作》\n诸将说封侯，短笛长歌独倚楼。万事尽随风雨去，休休，戏马台南金络头。\r\n催酒莫迟留，酒味今秋似去秋。花向老人头上笑，羞羞，白发簪花不解愁。\n\n作者：黄庭坚",
        "《南歌子》\n槐绿低窗暗，榴红照眼明。玉人邀我少留行。无奈一帆烟雨、画船轻。\r\n柳叶随歌皱，梨花与泪倾。别时不似见时情。今夜月明江上、酒初醒。\n\n作者：黄庭坚",
        "《贺圣朝》\n脱霜披茜初登第。名高得意。樱桃荣宴玉墀游，领群仙行缀。\r\n佳人何事。轻相戏道，得之何济。君家声誉古无双，且均平居二。\n\n作者：黄庭坚",
        "《青玉案 · 至宜州次韵上酬七兄》\n烟中一线来时路。极目送、归鸿去。第四阳关云不度。山胡新啭，子规言语。正在人愁处。\r\n忧能损性休朝暮。忆我当年醉时句。渡水穿云心已许。暮年光景，小轩南浦。同卷西山雨。\n\n作者：黄庭坚",
        "《河传 · 心情老懒》\n心情老懒。对歌对舞，犹是当时眼。巧笑靓妆，近我衰容华鬓。似扶著、卖卜算。\r\n思量好个当年见。催酒催更，只怕归期短。饮散灯稀，背销落花深院。好杀人、天不管。\n\n作者：黄庭坚",
        "《千秋岁》\n苑边花外。记得同朝退。飞骑轧，鸣珂碎。齐歌云绕扇，赵舞风回带。严鼓断，杯盘狼藉犹相对。\r\n洒泪谁能会。醉卧藤阴盖。人已去，词空在。兔园高宴悄，虎观英游改。重感慨，波涛万顷珠沈海。\n\n作者：黄庭坚",
        "《千秋岁》\n世间好事。恰恁厮当对。乍夜永，凉天气。雨稀帘外滴，香篆盘中字。长入梦，如今见也分明是。\n欢极娇无力，玉软花敧坠。钗罥袖，云堆臂。灯斜明媚眼，汗浃瞢腾醉。奴奴睡，奴奴睡也奴奴睡。\n\n作者：黄庭坚",
        "《桃源忆故人》\n碧天露洗春容净。淡月晓收残晕。花上密烟飘尽。花底莺声嫩。\n云归楚峡厌厌困。两点遥山新恨。和泪暗弹红粉。生怕人来问。\n\n作者：黄庭坚",
        "《一落索》\n谁道秋来烟景素。任游人不顾。一番时态一番新，到得意、皆欢慕。\n紫萸黄菊繁华处。对风庭月露。愁来即便去寻芳，更作甚、悲秋赋。\n\n作者：黄庭坚",
        "《诉衷情令 · 小桃灼灼柳鬖鬖》\n小桃灼灼柳鬖鬖，春色满江南。雨晴风暖烟淡，天气正醺酣。\r\n山泼黛，水挼蓝，翠相搀。歌楼酒旆，故故招人，权典青衫。\n\n作者：黄庭坚",
        "《西江月 · 用惠洪韵》\n细细风清撼竹，迟迟日暖开花。香帏深卧醉人家。媚语娇声娅姹。\n姹娅声娇语媚，家人醉卧深帏。香花开暖日迟迟。竹撼清风细细。\n\n作者：黄庭坚",
        "《瑞鹤仙》\n环滁皆山也。望蔚然深秀，琅琊山也。山行六七里，有翼然泉上，醉翁亭也。翁之乐也。得之心、寓之酒也。更野芳佳木，风高日出，景无穷也。\r\n游也。山肴野蔌，酒冽泉香，沸筹觥也。太守醉也。喧哗众宾欢也。况宴酣之乐、非丝非竹，太守乐其乐也。问当时、太守为谁，醉翁是也。\n\n作者：黄庭坚",
        "《蓦山溪 · 春晴》\n朝来风日，陡觉春衫便。翠柳艳明眉，戏秋千、谁家倩盼。烟匀露洗，草色媚横塘，平沙软。雕轮转。行乐闻弦管。\n追思年少，走马寻芳伴。一醉几缠头，过扬州、珠帘尽卷。而今老矣，花似雾中看，欢喜浅。天涯远。信马归来晚。\n\n作者：黄庭坚",
        "《品令》\n水寒江静。浸一抹、青山影。楼外指点渔村近。笛声谁喷。惊起宾鸿阵。\n往事总归眉际恨。这相思、□□谁问。泪痕空把罗襟印。泪应尽。争奈情无尽。\n\n作者：扬无咎",
        "《齐天乐 · 其二 · 端午》\n疏疏数点黄梅雨。殊方又逢重五。角黍包金，草蒲泛玉，风物依然荆楚。衫裁艾虎。更钗凫朱符，臂缠红缕。扑粉香绵，唤风绫扇小窗午。\r\n沈湘人去已远，劝君休对酒，感时怀古。慢啭莺喉，轻敲象板，胜读离骚章句。荷香暗度。渐引入陶陶，醉乡深处。卧听江头，画船喧叠鼓。\n\n作者：扬无咎",
        "《醉蓬莱》\n正才过七夕，又近中元，素秋时候。月皎风高，渐凉生襟袖。灏气澄凝，是谁清白，应此□□秀。味洗膏粱，才侔沈谢，三朝勋旧。\n好是新来，日临连帅，化格黔黎，政归仁厚。早祷群祠，有雨随车骤。愿与寰区，共资膏泽，岁岁称眉寿。孝感灵泉，涓涓不绝，斟为醇酎。\n\n作者：扬无咎",
        "《醉蓬莱》\n见禾山凝秀，禾水澄清，地灵境胜。天与珍奇，产凌霄峰顶。嫩叶森枪，轻尘飞雪，冠中州双井。绝品家藏，武陵有客，清奇相称。\n坐列群贤，手呈三昧，云逐瓯圆，乳随汤迸。珍重殷勤，念文园多病。毛孔生香，舌根回味，助苦吟幽兴。两腋风生，从教飞到，蓬莱仙境。\n\n作者：扬无咎",
        "《瑞鹤仙》\n看灯花尽落。更欲换，门外初听剥啄。一尊赴谁约。\n甚不知早暮，忒贪欢乐。嗔人调谑。饮芳容、索强倒恶。\n渐娇慵不语，迷奚带笑，柳柔花弱。\n难藐。扶归鸳帐，不褪罗裳，要人求托。偷偷弄搦。红玉软，暖香薄。\n待酒醒枕臂，同歌新唱，怕晓愁闻画角。问昨宵、可㬠归迟，更休道著。\n\n作者：扬无咎",
        "《双雁儿 · 除夕》\n穷阴急景暗推迁。减绿鬓，损朱颜。利名牵役几时闲。又还惊，一岁圆。\r\n劝君今夕不须眠。且满满，泛觥船。大家沉醉对芳筵。愿新年，胜旧年。\n\n作者：扬无咎",
        "《御街行》\n平生厌见花时节。惟只爱、梅花发。破寒迎腊吐幽姿，占断一番清绝。照溪印月，带烟和雨，傍竹仍藏雪。\n松煤淡出宜孤洁。最嫌把、铅华说。暗香销尽欲飘零，须得笛声呜咽。这些风味，自家领略，莫与傍人说。\n\n作者：扬无咎",
        "《柳梢青》\n茅舍疏篱。半飘残雪，斜卧低枝。可更相宜，烟笼修竹，月在寒溪。\r\n亭亭伫立移时。判瘦损、无妨为伊。谁赋才情，画成幽思，写入新诗。\n\n作者：扬无咎",
        "《人月圆》\n风和日薄馀烟嫩，测测透鲛绡。相逢且喜，人圆玳席，月满丹霄。\n烂游胜赏，高低灯火，鼎沸笙箫。一年三百六十日，愿长似今宵。\n\n作者：扬无咎",
        "《人月圆 · 月华灯影光相射》\n月华灯影光相射。还是元宵也。绮罗如画，笙歌递响，无限风雅。\r\n闹蛾斜插，轻衫乍试，闲趁尖耍。百年三万六千夜，愿长如今夜。\n\n作者：扬无咎",
        "《生查子》\n秋来愁更深，黛拂双蛾浅。翠袖怯春寒，修竹萧萧晚。\r\n此意有谁知，恨与孤鸿远。小立背西风，又是重门掩。\n\n作者：扬无咎",
        "《雨中花令》\n自是云温雨润。诮不解、佯嗔偷闷。倾坐精神，忺人情性，眉际生春晕。\r\n语带京华清更韵。听娅姹、莺喉娇稳。别后相思，心头欲见，觅个灯花信。\n\n作者：扬无咎",
        "《夜行船 · 其二 · 吕倩》\n醉袖轻拢檀板转。听声声、晓莺初啭。花落江南，柳青客舍，多少旧愁新怨。\r\n我也寻常听见惯。浑不似、这翻撩乱。调少情多，语娇声咽，曲与寸肠俱断。\n\n作者：扬无咎",
        "《步蟾宫》\n桂花馥郁清无寐。觉身在、广寒宫里。忆吾家、妃子旧游，瑞龙脑、暗藏叶底。\r\n不堪午夜西风起。更飐飐、万丝斜坠。向晓来、却是给孤园，乍惊见、黄金布地。\n\n作者：扬无咎",
        "《步蟾宫》\n一斑两点从初起。这手脚、渐不灵利。背人只待暗搔爬，腥臭气、薰天炙地。\r\n下梢管取好脓水。要洁净、怎生堪洗。自身作坏匹如闲，更和傍人带累。\n\n作者：扬无咎",
        "《行香子 · 梅》\n寒意方浓。暖信才通。是晴阳、暗拆花封。冰霜作骨，玉雪为容。看体清癯，香淡伫，影朦胧。\n孤城小驿，断角残钟。又无边、散与春风。芳心一点，幽恨千重。任雪霏霏，云漠漠，月溶溶。\n\n作者：黄昇",
        "《南歌子 · 丁酉清明》\n天上传新火，人间试夹衣。定巢新燕觅香泥。不为绣帘朱户、说相思。\r\n侧帽吹飞絮，凭栏送落晖。粉痕销淡锦书稀。怕见山南山北、子规啼。\n\n作者：黄昇",
        "《卖花声 · 其一 · 己亥三月一日》\n莺蝶太匆匆。恼杀衰翁。牡丹开尽状元红。俯仰之间增感慨，花事成空。\r\n垂柳绿阴中。粉絮蒙蒙。多情多病转疏慵。不是东风孤负我，我负东风。\n\n作者：黄昇",
        "《卖花声 · 其二 · 忆旧》\n秋色满层霄。剪剪寒飙。一襟残照两无聊。数尽归鸦人不见，落木萧萧。\r\n往事欲魂消。梦想风标。春江绿涨水平桥。侧帽停鞭沽酒处，柳软莺娇。\n\n作者：黄昇",
        "《感皇恩 · 送饶溪台游浙》\n骑鹤上扬州，腰缠十万。拈起诗人旧公案。看山看水，此去胜游须遍。烦君收拾取，归吟卷。\n少日风流，暮年萧散。佳处何妨小留款。沙河塘上，落日绣帘争卷。也须拂拭起，看花眼。\n\n作者：黄昇",
        "《西河 · 己亥秋作》\n天似洗。残秋未有寒意。何人短笛弄西风，数声壮伟。倚栏感慨展双眸，离离烟树如荠。少年事，成梦里。客愁付与流水。笔床茶具老空山，未妨肆志。\r\n世间富贵要时贤，深居宜有馀味。大江东去日西坠。想悠悠千古兴废。此地阅人多矣。且挥弦寄兴、氛埃之外。目送蜚鸿归天际。\n\n作者：黄昇",
        "《百字令 · 半堤花雨》\n半堤花雨。对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕栏红药，韶华留作孤主。\r\n真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小腰犹自歌舞。\n\n作者：褚生",
        "《霜天晓角》\n峨眉仙客。四海文章伯。来向东坡游戏，人间世、著不得。\r\n去国谁爱惜。在天何处觅。但见尊前人唱，前赤壁、后赤壁。\n\n作者：甄龙友",
        "《渔父词十三首》\n江渚春风澹荡时，斜阳芳草鹧鸪飞。莼菜滑，白鱼肥。\n浮家泛宅不曾归。\n\n作者：蒲寿宬",
        "《渔父词十三首》\n葭荻横披众木东，浪花如雪晚来风。云母幌，水精宫。\n莲花一叶白头翁。\n\n作者：蒲寿宬",
        "《渔父词十三首》\n飘忽狂风一霎间，长鱼吹浪势如山。牢系缆，蓼花湾。\n白鸥沙上伴人闲。\n\n作者：蒲寿宬",
        "《桂枝香 · 题写韵轩》\n紫薇花露，潇洒作凉云，点商勾羽。字字飞仙，下笔一帘风雨。江亭月观今如许。叹飘零、墨香千古。夕阳芳草，落花流水，依然南浦。\r\n甚两两、凌风驾虎。恁天孙标致，月娥眉妩。一笑生春，那学世间儿女。笔床砚滴曾窥处，有西山、青眼如故。素笺寄与，玉箫声彻，凤鸣鸾舞。\n\n作者：詹玉",
        "《齐天乐 · 送童瓮天兵后归杭》\n相逢唤醒京华梦，吴尘暗斑吟发。倚担评花，认旗沽酒，历历行歌奇迹。吹香弄碧。又坡柳风情，逋梅月色。画鼓红船，满湖春水断桥客。\r\n当时何限怪侣，甚花天月地，人被云隔。却载苍烟，更招白鹭，一醉修江又别。今回记得。再折柳穿鱼，赏花催雪。如此湖山，忍教人更说。\n\n作者：詹玉",
        "《桂枝香 · 丙子送李倅东归》\n沈云别浦。又何苦扁舟，青衫尘土。客里相逢，洒洒舌端飞雨。只今便把如伊吕。是当年、渔翁樵父。少知音者，苍烟吾社，白鸥吾侣。\r\n是如此英雄辛苦。知从前、几个适齐去鲁。一剑西风，大海鱼龙掀舞。自来多被清谈误。把刘琨、埋没千古。扣舷一笑，夕阳西下，大江东去。\n\n作者：詹玉",
        "《庆清朝》\n红雨争妍，芳尘生润，将春都揉成泥。分明蕙风薇露，持搦花枝。款款汗酥薰透，娇羞无奈湿云痴。偏厮称，霓裳霞佩，玉骨冰肌。\r\n梅不似，兰不似，风流处，那更着意闻时。蓦地生绡扇底，嫩凉浮动好风微。醉得浑无气力，海棠一色睡胭脂。闲滋味，殢人花气，韩寿争知。\n\n作者：詹玉",
        "《  木兰花令 · 都城水绿嬉游处》\n都城水绿嬉游处。仙棹往来人笑语。红随远浪泛桃花，雪散平堤飞柳絮。\r\n东君欲共春归去。一阵狂风和骤雨。碧油红旆锦障泥，斜日画桥芳草路。\n\n作者：贾昌朝",
        "《好事近》\n梅片作团飞，雨外柳丝金湿。客子短篷无据，倚长风挂席。\r\n回头流水小桥东，烟扫画楼出。楼上有人凝伫，似旧家曾识。\n\n作者：雷应春",
        "《好事近 · 夕景》\n落日水熔金，天淡暮烟凝碧。楼上谁家红袖，靠阑干无力。\r\n鸳鸯相对浴红衣，短棹弄长笛。惊起一双飞去，听波声拍拍。\n\n作者：廖世美",
        "《满路花 · 和敏叔中秋词癸巳，周守约敏叔来作中秋》\n雨霁烟波阔，雁度陇云愁。西风庭院不胜秋。桂华光满，偏照最高楼。东山携妓约，故人千里，夜来为舣仙舟。\r\n明眸皓齿，歌舞总名流。恼人情态物中尤。阳春一曲，谁把万金酬。便好拚沉醉，此夕姮娥，共须着意攀留。\n\n作者：廖刚",
        "《蓦山溪 · 其二甲辰生日醉书示儿辈》\n老来生日，渐觉心情懒。卯酒带春酲，更昨来、东风已转。衰颜易改，不用看传神，欢意浅，酒肠悭，孤负深深劝。\n浮云富贵，本自无心羡。金带便围腰，也应似、休文瘦减。君恩未报，何日赋归欤，三径乐，五湖游，趁取身强健。\n\n作者：管鉴",
        "《一斛珠 · 其一正月二十日张园赏海赏作》\n春阴漠漠。海棠花底东风恶。人情不似春情薄。守定花枝，不放花零落。\r\n绿尊细细供春酌。酒醒无奈愁如昨。殷勤待与东风约。莫苦吹花，何似吹愁却。\n\n作者：管鉴",
        "《秋蕊香》\n髻稳冠宜翡翠。压鬓彩丝金蕊。远山碧浅蘸秋水。香暖榴裙衬地。\n亭亭二八馀年纪。恼春意。玉云凝重步尘细。独立花阴宝砌。\n\n作者：赵希?",
        "《阮郎归》\n马蹄踏月响空山。梅生烟壑寒。水妃去后泪痕乾。天风吹佩兰。\n纫香久，怕花残。与君聊据鞍。一枝欲寄北人看。如今行路难。\n\n作者：赵子发",
        "《忆王孙》\n日长高柳一蝉声。翡翠帘深宝簟清。梦远春云不散情。\n晓风轻。玉楝花飞宿雨晴。\n\n作者：赵子发",
        "《望江南/忆江南》\n新梦断，久立暗伤春。柳下月如花下月，今年人忆去年人。\n往事梦中身。\n\n作者：赵子发",
        "《浪淘沙令 · 约素小腰身》\n约素小腰身，不奈伤春。疏梅影下晚妆新。袅袅娉娉何样似，一缕轻云。\r\n歌巧动朱唇，字字娇嗔。桃花深处一通津。怅望瑶台清夜月，还送归轮。\n\n作者：赵子发",
        "《喜迁莺》\n霜天清晓。望紫塞古垒，寒云衰草。汗马嘶风，边鸿翻月，垄上铁衣寒早。剑歌骑曲悲壮，尽道君恩难报。塞垣乐，尽双鞬锦带，山西年少。\r\n谈笑。刁斗静。烽火一把，常送平安耗。圣主忧边，威灵遐布，骄虏且宽天讨。岁华向晚愁思，谁念玉关人老。太平也，且欢娱，不惜金尊频倒。\n\n作者：蔡挺",
        "《霜天晓角 · 桂》\n姮娥戏剧。手种长生粒。宝干婆娑千古，飘芳吹满虚碧。\n韵色。檀露滴。人间秋第一。金粟如来境界，谁移在、小亭侧。\n\n作者：赵希",
        "《贺新郎 · 其一秋晓》\n渺渺啼鸦了。亘鱼天、寒生峭屿，五湖秋晓。竹几一灯人做梦，嘶马谁行古道。起搔首、窥星多少。月有微黄篱无影，挂牵牛、数朵青花小。秋太淡，添红枣。\r\n愁痕倚赖西风扫。被西风、翻催鬓鬒，与秋俱老。旧院隔霜帘不卷，金粉屏边醉倒。计无此、中年怀抱。万里江南吹箫恨，恨参差、白雁横天杪。烟未敛，楚山杳。\n\n作者：蒋捷",
        "《贺新郎 · 其三吴江》\n浪涌孤亭起。是当年、蓬莱顶上，海风飘坠。帝遣江神长守护，八柱蛟龙缠尾。斗吐出、寒烟寒雨。昨夜鲸翻坤轴动，卷雕翚、掷向虚空里。但留得，绛虹住。\r\n五湖有客扁舟舣。怕群仙、重游到此，翠旌难驻。手拍阑干呼白鹭，为我殷勤寄语。奈鹭也、惊飞沙渚。星月一天云万壑，览茫茫、宇宙知何处。鼓双楫，浩歌去。\n\n作者：蒋捷",
        "《贺新郎 · 兵后寓吴》\n深阁帘垂绣。记家人、软语灯边，笑涡红透。万叠城头哀怨角，吹落霜花满袖。影厮伴、东奔西走。望断乡关知何处，羡寒鸦、到著黄昏后。一点点，归杨柳。\r\n相看只有山如旧。叹浮云、本是无心，也成苍狗。明日枯荷包冷饭，又过前头小阜。趁未发、且尝村酒。醉探枵囊毛锥在，问邻翁、要写牛经否。翁不应，但摇手。\n\n作者：蒋捷",
        "《解连环 · 岳园牡丹》\n妒花风恶。吹青阴涨却，乱红池阁。驻媚景、别有仙葩，遍琼甃小台，翠油疏箔。旧日天香，记曾绕、玉奴弦萦。自长安路远，腻紫肥黄，但谱东洛。\r\n天津霁虹如昨。听鹃声度月，春又寥寞。散艳魄、飞入江南，转湖渺山茫，梦境难托。万叠花愁，正困倚、钩阑斜角。待携尊、醉歌醉舞，劝花自乐。\n\n作者：蒋捷",
        "《女冠子 · 竞渡》\n电旗飞舞。双双还又争渡。湘漓云外，独醒何在，翠药红蘅，芳菲如故。深衷全未语。不似素车白马，卷潮起怒。但悄然、千载旧迹，时有闲人吊古。\r\n生平惯受椒兰苦。甚魄沈寒浪，更被馋蛟妒。结琼纫璐。料贝阙隐隐，骑鲸烟雾。楚妃花倚暮。□□琼箫吹了，溯波同步。待月明洲渚，小留旌节，朗吟骚赋。\n\n作者：蒋捷",
        "《永遇乐 · 绿阴》\n清逼池亭，润侵山阁，云气凝聚。未有蝉前，已无蝶后，花事随流水。西园支径，今朝重到，半碍醉筇吟袂。除非是、莺身瘦小，暗中引雏穿去。\r\n梅檐溜滴，风来吹断，放得斜阳一缕。玉子敲枰，香绡落剪，声度深几许。层层离恨，凄迷如此，点破谩烦轻絮。应难认、争春旧馆，倚红杏处。\n\n作者：蒋捷",
        "《花心动 · 南塘元夕》\n春入南塘，粉梅花、盈盈倚风微笑。虹晕贯帘，星球攒巷，遍地宝光交照。涌金门外楼台影，参差浸、西湖波渺。暮天远，芙蓉万朵，是谁移到。\n鬒鬓双仙未老。陪玳席佳宾，暖香云绕。翠簨叩冰，银管嘘霜，瑞露满钟频釂。醉归深院重歌舞，雕盘转、珍珠红小。凤洲柳，丝丝淡烟弄晓。\n\n作者：蒋捷",
        "《一剪梅 · 宿龙游朱氏楼》\n小巧楼台眼界宽。朝卷帘看，暮卷帘看。故乡一望一心酸，云又迷漫，水又迷漫。\r\n天不教人客梦安。昨夜春寒，今夜春寒。梨花月底两眉攒，敲遍阑干，拍遍阑干。\n\n作者：蒋捷",
        "《昭君怨 · 卖花人》\n担子挑春虽小，白白红红都好。卖过巷东家、巷西家。\r\n帘外一声声叫，帘里鸦鬟入报。问道买梅花？买桃花？\n\n作者：蒋捷",
        "《如梦令 · 夜月溪篁鸾影》\n夜月溪篁鸾影。晓露岩花鹤顶。半世踏红尘，到底输他村景。村景。村景。樵斧耕蓑渔艇。\n\n作者：蒋捷",
        "《步蟾宫 · 木樨》\n绿华剪碎娇云瘦，剩妆点、菊前蓉后。娟娟月也染成香，又何况、纤罗襟袖。\r\n秋窗一夜西风骤，翠奁锁、琼珠花镂。人间富贵总腥膻，且和露、攀花三嗅。\n\n作者：蒋捷",
        "《燕归梁 · 凤莲》\n我梦唐宫春昼迟。正舞到、曳裾时。翠云队仗绛霞衣。慢腾腾、手双垂。\r\n忽然急鼓催将起，似彩凤、乱惊飞。梦回不见万琼妃。见荷花、被风吹。\n\n作者：蒋捷",
        "《步蟾宫 · 中秋》\n去年云掩冰轮皎，喜今岁、微阴俱扫。乾坤一片玉琉璃，怎算得、清光多少。\r\n无歌无酒痴顽老，对愁影、翻嫌分晓。天公元不负中秋，我自把、中秋误了。\n\n作者：蒋捷",
        "《行香子 · 舟宿兰湾》\n红了樱桃。绿了芭蕉。送春归、客尚蓬飘。昨宵谷水，今夜兰皋。奈云溶溶，风淡淡，雨潇潇。\n银字笙调。心字香烧。料芳悰、乍整还凋。待将春恨，都付春潮。过窈娘堤，秋娘渡，泰娘桥。\n\n作者：蒋捷",
        "《摸鱼儿 · 寿东轩》\n亸吟鞭、雁峰高处。曾游长寿仙府。年年长见瑶簪会，霞杪盖芝轻度。开绣户。笑万朵香红，剩染秋光素。清箫丽鼓。任滟玉杯深，鸾酣凤醉，犹未洞天暮。\n尘缘误。迷却桃源旧步。飞琼芳梦同赋。朝来闻道仙童宴，翘首翠房玄圃。云又雾。身恍到微茫，认得胎禽舞。遥汀近浦。便一苇渔航，撑烟载雨，归去伴寒鹭。\n\n作者：蒋捷",
        "《喜迁莺 · 金村阻风》\n风涛如此，被闲鸥诮我，君行良苦。槲叶深湾，芦窠窄港，小憩倦篙慵橹。壮年夜吹笛去，惊得鱼龙嗥舞。怅今老，但蓬窗紧掩，荒凉愁愫。\r\n别浦。云断处。低雁一绳，拦断家山路。佩玉无诗，飞霞乏序，满席快飙谁付。醉中几番重九，今度芳尊孤负。便晴否。怕明朝蝶冷，黄花秋圃。\n\n作者：蒋捷",
        "《应天长 · 次清真韵》\n柳湖载酒，梅墅赊棋，东风袖里寒色。转眼翠笼池阁，含樱荐莺食。匆匆过、春是客。弄细雨、昼阴生寂。似琼花、谪下红裳，再返仙籍。\r\n无限倚阑愁，梦断云箫，鹊叫度青壁。漫有戏龙盘□，盈盈住花宅。骄骢马、嘶巷陌。户半掩、堕鞭无迹。但追想，白苎裁缝，灯下初识。\n\n作者：蒋捷",
        "《玉漏迟 · 寿东轩》\n客窗空翠杪。前生饮惯，长生琼醥。回首红尘，换了□花幰草。隔水神仙洞府，但只有、飞霞能到。谁信道。西风送我，还陪清啸。\r\n缥渺。柳侧双楼，正绣幕围春，露深烟悄。鱼尾停时，雪上鬒云犹少。醉傍芙蓉自语，愿来此、年年簪帽。青屿小。鹤立淡烟秋晓。\n\n作者：蒋捷",
        "《探春令》\n玉窗蝇字记春寒，满茸丝红处。画翠鸳、双展金蜩翅。未抵我、愁红腻。\r\n芳心一点天涯去。絮蒙蒙遮住。旧对花、弹阮纤琼指。为粉靥、空弹泪。\n\n作者：蒋捷",
        "《少年游》\n梨边风紧雪难晴。千点照溪明。吹絮窗低，唾茸窗小，人隔翠阴行。\n而今白鸟横飞处，烟树渺乡城。两袖春寒，一襟春恨，斜日淡无情。\n\n作者：蒋捷",
        "《少年游》\n枫林红透晚烟青，客思满鸥汀。二十年来，无家种竹，犹借竹为名。\r\n春风未了秋风到，老去万缘轻。只把平生，闲吟闲咏，谱作棹歌声。\n\n作者：蒋捷",
        "《兰陵王 · 赣上用美成韵》\n画阑直。饾饤千红万碧。无端被，怪雨狂风，僝柳僽花禁春色。寻芳遍楚国。谁识。五陵俊客。流水远，题叶无情，雁足不来杳笺尺。浮生等萍迹。才卸却归鞍，坐未温席。\n匆匆还又京华食。叹聚少离多，漂零因甚，江南逢梅望寄驿。美人兮天北。悲恻。恨成积。怅钗玉尘生，猊金烟寂。绿杨芳草情何极。偏懒拨琵琶，愁听羌笛。梨花院落，黄昏后，珠泪滴。\n\n作者：赵必豫",
        "《宴清都 · 舟中思家用美成韵》\n远远渔村鼓。斜阳外、宾鸿三两飞度。茅檐春小，白云隐几，青山当户。骚翁底事飘蓬，浑忘却、耕徒钓侣。何时寻、斗酒江鲈，悠悠千古坡赋。\n风流种柳渊明，折腰五斗，身为名苦。有秫田贰顷，菊松三径，不如归去。山灵休勒俗驾，容我卧、草堂深处。问故园、怨鹤啼猿，今无恙否。\n\n作者：赵必豫",
        "《齐天乐 · 簿厅壁灯》\n红纷绿闹东风透，暖得枳花香也。雪柳捻金，玉梅铺粉，妆点春光无价。鳌蓬如画。簇万顷芙蕖，桂华相射。艳冶逢迎，香尘满路飘兰麝。\n人生行乐聊尔，况良辰美景，好天晴夜。茧帖争先，芋郎卜巧，细说成都旧话。传觞立马。看翠阵珠围，歌朋舞社。酒尽更阑，月在蒲萄架。\n\n作者：赵必豫",
        "《感皇恩 · 别情》\n骑马踏红尘，长安重到。人面依前似花好。旧欢才展，又被新愁分了。未成云雨梦，巫山晓。\n千里断肠，关山古道。回首高城似天杳。满怀离恨，付与落花啼鸟。故人何处也，青春老。\n\n作者：赵企",
        "《点绛唇 · 春愁》\n香冷金猊，梦回鸳帐馀香嫩。更无人问。一枕江南恨。\r\n消瘦休文，顿觉春衫褪。清明近。杏花吹尽。薄暮东风紧。\n\n作者：赵鼎",
        "《河传 · 以石曼卿诗为之》\n年年桃李。渺关河一梦，飞花空委。鸿去燕来，锦字参差难寄。敛双眉、山对起。\r\n娇波泪落妆如洗。独倚高楼，日日春风里。江水际。天色无情，似送离怀千里。\n\n作者：赵鼎",
        "《贺圣朝 · 锁试府学夜坐作》\n断霞收尽黄昏雨。滴梧桐疏树。帘栊不卷夜沈沈，锁一庭风露。\r\n天涯人远，心期梦悄，苦长宵难度。知他窗外促织儿，有许多言语。\n\n作者：赵鼎",
        "《画堂春 · 春日》\n空笼帘影隔垂杨。梦回芳草池塘。杏花枝上蝶双双。春昼初长。\n强理云鬟临照，暗弹粉泪沾裳。自怜容艳惜流光。无限思量。\n\n作者：赵鼎",
        "《满江红 · 丁未九月南渡，泊舟仪真江口作》\n惨结秋阴，西风送、霏霏雨湿。凄望眼、征鸿几字，暮投沙碛。试问乡关何处是，水云浩荡迷南北。但一抹、寒青有无中，遥山色。\r\n天涯路，江上客。肠欲断，头应白。空搔首兴叹，暮年离拆。须信道消忧除是酒，奈酒行有尽情无极。便挽取、长江入尊罍，浇胸臆。\n\n作者：赵鼎",
        "《鹧鸪天 · 建康上元作》\n客路那知岁序移，忽惊春到小桃枝。天涯海角悲凉地，记得当年全盛时。\r\n花弄影，月流辉，水晶宫殿五云飞。分明一觉华胥梦，回首东风泪满衣。\n\n作者：赵鼎",
        "《摸鱼儿 · 寿贾师宪》\n指庭前、翠云金雨。霏霏香满仙宇。一清透彻浑无底，秋水也无流处。君试数。此样襟怀，顿得乾坤住。闲情半许。听万物氤氲，从来形色，每向静中觑。\n琪花落，相接西池寿母。年年弦月时序。荷衣菊佩寻常事，分付两山容与。天证取。此老平生，可向青天语。瑶卮缓举。要见我何心，西湖万顷，来去自鸥鹭。\n\n作者：赵从橐",
        "《望海潮 · 泛舟》\n轻云过雨，炎晖初减，楼台片片馀霞。曲径通幽，小阑斜护，水天薄暮人家。暝色趣归鸦，竹风交立玉，清透窗纱。断岸涟漪，乱萍芳苇绕烟沙。依稀画艇莲娃。\n掩鲛绡微沁，急桨咿哑。香雾霏微，冷光摇曳，娅红深映低花。天际玉钩斜。矶边菱唱答，惊断鸣蛙。满棹白蘋归去，幽兴绕天涯。\n\n作者：赵崇嶓",
        "《归朝欢》\n翠羽低飞帘半揭。宝簟牙床凉似雪。窗虚云母澹无风，隔墙花动黄昏月。玉钗鸾坠发。盈盈白露侵罗袜。记逢迎，鸿惊燕婉，灯影弄明灭。\r\n蜀雨巫云愁断绝。罗带同心留绾结。交枝红豆雨中看，为君滴尽相思血。染衣香未歇。夜阑天净魂飞越。正销凝，一庭秋意，烟水浸空阔。\n\n作者：赵崇嶓",
        "《天香 · 牡丹》\n蜀锦移芳，巫云散彩，天孙剪取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。花神为谁着意。\r\n把韶华、总归姝丽。可是老来心事，不成春思。却羡宫袍仙子。调曲曲清平似翻水。笑嘱东风，殷勤劝醉。\n\n作者：赵以夫",
        "《忆旧游 · 慢荷花，泛东湖用方时父韵》\n爱东湖六月，十里香风，翡翠铺平。误入红云里，似当年太乙，约我寻盟。叶舟荡漾寒碧，分得一襟冰。渐际晚轻阴，修蒲舞绿，倦柳梳青。娉婷。\r\n黯无语。想怨女三千，长日宫庭。六六阑干曲，有玉儿才貌，谁与看承。柔情一点无奈，频付酒杯行。到夜静人归，凉蟾自照鸥鹭汀。\n\n作者：赵以夫",
        "《二郎神 · 其二 · 次陈唯道》\n野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、归鸦栖暝。知月下莺黄，云边蛾绿，为谁低整。\r\n曾倩。雁传鹊报，心期千定。奈柳絮浮云，桃花流水，长是参差不并。莫怨春归，莫愁柘老，蚕已三眠将醒。肠断句，枉费丹青，漠漠水遥烟迥。\n\n作者：赵以夫",
        "《鹊桥仙 · 富沙七夕为友人赋》\n翠绡心事，红楼欢宴，深夜沈沈无暑。竹边荷外再相逢，又还是、浮云飞去。\r\n锦笺尚湿，珠香未歇，空惹闲愁千缕。寻思不似鹊桥人，犹自得、一年一度。\n\n作者：赵以夫",
        "《一落索 · 牡丹次谢主簿韵》\n露沁香肌娇秀。燕脂微透。蕊宫仙子驾祥鸾，被风卷、霞衣皱。\r\n轻剪倩他红袖。簪来盈首。直须沉醉此花前，怕花到、明朝瘦。\n\n作者：赵以夫",
        "《满庭芳》\n红杏香中，绿杨影里，画桥春水泠泠。深沉院满，风送卖花声。又是清明近也，粉墙畔，时有迁莺。当此际，人传天上，特降玉麒麟。\r\n风云。今会遇，名邦坐抚，入侍严宸。更儿孙兰玉，都是宁馨。脆管繁弦竞奏，蕙炉袅，沉水烟轻。华筵罢，江城回首，一点寿星明。\n\n作者：赵良玉",
        "《醉蓬莱 · 梅》\n向蓬莱云渺。姑射山深，有春长好。香满枝南，笑人间惊早。试问寒柯，镂冰裁玉，费化工多少。东阁诗成，西湖梦觉，几番清晓。\n好是罗帏，麝温屏暖，却恨烟村，雨愁风恼。一一清芬，为东君倾倒。待得明年，翠阴青子，荫凤皇池沼。更把阳和，从头付与，繁花芳草。\n\n作者：赵彦端",
        "《鹊桥仙 · 其三送路勉道赴长乐》\n留花翠幕，添香红袖，常恨情长春浅。南风吹酒玉虹翻，便忍听、离弦声断。\n乘鸾宝扇，凌波微步，好在清池凉馆。直饶书与荔枝来，问纤手、谁传冰碗。\n\n作者：赵彦端",
        "《琴调相思引 · 其一 · 临别馀干席上作》\n拂拂轻阴雨曲尘。小庭深幕堕娇云。好花无几，犹是洛阳春。\r\n燕语似知怀旧主，水生只解送行人。可堪诗墨，和泪渍罗巾。\n\n作者：赵彦端",
        "《琴调相思引 · 其二》\n曾蹑姑苏城上台。好山知有好人来。几回徙倚，月里暮云开。\r\n闲倚和风千步柳，倦临残雪一枝梅。暖香高烛，翻动道人灰。\n\n作者：赵彦端",
        "《画堂春 · 其二》\n满城风雨近重阳。夹衫清润生香。好辞赓尽楚天长。唤得花黄。\n客胜不知门陋，酒新如趁春狂。故人相见等相忘。一语千觞。\n\n作者：赵彦端",
        "《惜分飞 · 送江鸣玉归乌墩》\n相与十年亲且旧。一笑天涯携手。霜际寒云逗。去年情味君思否。\n远水无情冰不就。好在尊前眉岫。肠断东南秀。淡烟疏月梅时候。\n\n作者：赵彦端",
        "《绛都春 · 别张子仪》\n平生相遇。算未有、笑语闽山佳处。旧日文章，如今风味浑如许。眼前都是蓬莱路。但莫道、有人曾住。异时天上，种种风流，待君如故。\n此自君家旧物，看九万清风，为君掀举。举上青云，却忆梅花如旧否。故人衰病今无绪。只种得、梅花盈圃。待君一过山家，共斟露醑。\n\n作者：赵彦端",
        "《点绛唇 · 途中逢管倅》\n憔悴天涯，故人相遇情如故。别离何遽，忍唱阳关句！\r\n我是行人，更送行人去。愁无据。寒蝉鸣处，回首斜阳暮。\n\n作者：赵彦端",
        "《贺圣朝》\n河阳桃李开无数。待乘春归去。小园几片忽惊飞，恨主人难驻。\n雏莺乳燕愁相语。道留君不住。愿君随处作东风，与群花为主。\n\n作者：赵彦端",
        "《眼儿媚 · 王漕赴介庵赏梅》\n黄昏小宴史君家。梅粉试春华。暗香素蕊，横枝疏影，月淡风斜。\n更饶红烛枝头挂，粉蜡斗香奢。元宵近也，小园先试，火树银花。\n\n作者：赵彦端",
        "《瑞鹧鸪》\n榴花五月眼边明。角簟流冰午梦清。江上扁舟停画桨，云间一笑濯尘缨。\r\n主人杯酒留连意，倦客关河去住情。都付驿亭今日水，伴人东去到江城。\n\n作者：赵彦端",
        "《桃源忆故人》\n修檐堕玉欺窗竹。独坐冷云堆屋。此味与谁同宿。几寸东斋烛。\n烟鬟雾鬓春山曲。好梦浅愁相续。那慰沈腰如束。歌意灯前足。\n\n作者：赵彦端",
        "《醉桃源 · 其一 · 桐江舟中》\n微云扫尽碧虚宽。月华光影寒。山河表里鉴中看。沈沈清夜阑。\r\n风细细，露漙漙。神游八极间。九霄回首望尘寰。悠然醉梦还。\n\n作者：赵师侠",
        "《画堂春 · 梅》\n西真仙子宴瑶池。素裳琼艳冰肌。瑞笼香雾扑铢衣。凤翥鸾飞。\n玉骨解凌风露，铅华不涴凝脂。戍楼羌管正孤吹。月淡烟低。\n\n作者：赵师侠",
        "《行香子》\n春日迟迟。春景熙熙。渐郊原、芳草萋萋。夭桃灼灼，杨柳依依。见燕喃喃，蜂簇簇，蝶飞飞。\n闲庭寂寂，曲沼漪漪。更秋千、红索垂垂。游人队队，乐意嬉嬉。尽醉醺醺，歌缓缓，语低低。\n\n作者：赵师侠",
        "《声声慢 · 春》\n宫梅粉淡，岸柳金匀，皇州乍庆春回。凤阙端门，棚山彩建蓬莱。沈沈洞天向晚，宝舆还、花满钧台。轻烟里，算谁将金莲，陆地齐开。\r\n触处声歌鼎沸，香鞯趁，雕轮隐隐轻雷。万家帘幕，千步锦绣相挨。银蟾皓月如昼，共乘欢、争忍归来。疏钟断，听行歌、犹在禁街。\n\n作者：赵佶",
        "《声声慢 · 梅》\n欺寒冲暖，占早争春，江梅已破南枝。向晚阴凝，偏宜映月临池。天然莹肌秀骨，笑等闲、桃李芳菲。劳梦想，似玉人羞懒，弄粉妆迟。\r\n长记行歌声断，犹堪恨，无情塞管频吹。寄远丁宁，折赠陇首相思。前村夜来雪里，殢东君、须索饶伊。烂漫也，算百花、犹自未知。\n\n作者：赵佶",
        "《探春令》\n帘旌微动，峭寒天气，龙池冰泮。杏花笑吐香犹浅。又还是、春将半。\n清歌妙舞从头按。等芳时开宴。记去年、对著东风，曾许不负莺花愿。\n\n作者：赵佶",
        "《满庭芳》\n寰宇清夷，元宵游豫，为开临御端门。暖风摇曳，香气霭轻氛。十万钩陈灿锦，钧台外、罗绮缤纷。欢声里，烛龙衔耀，黼藻太平春。\n灵鳌，擎采岫，冰轮远驾，初上祥云。照万宇嬉游，一视同仁。更起维垣大第，通宵宴、调燮良臣。从兹庆，都俞赓载，千岁乐昌辰。\n\n作者：赵佶",
        "《金莲绕凤楼》\n绛烛朱笼相随映。驰绣毂、尘清香衬。万金光射龙轩莹。绕端门、瑞雷轻振。\n元宵为开圣景。严敷坐、观灯锡庆。帝家华英乘春兴。搴珠帘、望尧瞻舜。\n\n作者：赵佶",
        "《相思引》\n冰箔纱帘小院清。晴尘不动地花平。昨宵风雨，凉到木樨屏。\r\n香月照妆秋粉薄，水云飞佩藕丝轻。好天良夜，闲理玉靴笙。\n\n作者：赵与仁",
        "《探春令》\n去年元夜正钱塘，看天街灯火。闹娥儿转处，熙熙笑语，百万红妆女。\r\n今年肯把轻辜负。列荧煌千炬。趁闲身未老，良辰美景，款醉新歌舞。\n\n作者：赵长卿",
        "《满庭芳 · 元日》\n爆竹声飞，屠苏香钿，华堂歌舞催春。百年消息，经半已凌人。念我功名冷落，又重是、一岁还新。惊心事，安仁华鬓，年少已逡巡。\n明知生似寄，何须苦苦，役慕蹄轮。最难忘、通经好学沈沦。况是读书万卷，辜负他、此志难伸。从今去，灯窗勉进，云路岂无因。\n\n作者：赵长卿",
        "《花心动 · 客中见梅寄暖香书院》\n风软寒轻，暗香飘、扑面无限清楚。乍淡乍浓，应想前村，定是早梅初吐。马儿行过坡儿下，危桥外、竹梢疏处。半斜露。花花蕊蕊，灿然满树。\n一晌看花凝伫。因念我西园，玉英真素。最是系心，婉娩精神，伴得水云仙侣。断肠没奈人千里，无计向、钗头频觑。泪如雨。那堪又还日暮。\n\n作者：赵长卿",
        "《一丛花 · 杏花》\n柳莺啼晓梦初惊。香雾入帘清。胭脂淡注宫妆雅，似文君、犹带春酲。芳心婉娩，媚容绰约，桃李总消声。\r\n相如春思正萦萦。无奈惜花情。曲栏小槛幽深处，与殷勤、遮护娉婷。姚黄魏紫，十分颜色，终不似轻盈。\n\n作者：赵长卿",
        "《桃源忆故人 · 初春》\n夜来一夜东风暖。春到桃腮柳眼。对景可堪肠断。强把愁眉展。\r\n花期惹起归期念。前事从头忖遍。凝想水遥山远。空结相思怨。\n\n作者：赵长卿",
        "《探春令 · 早春》\n笙歌间错华筵启。喜新春新岁。菜传纤手青丝细。和气入、东风里。\r\n幡儿胜儿都姑媂。戴得更忔戏。愿新春已后，吉吉利利。百事都如意。\n\n作者：赵长卿",
        "《探春令 · 其一 · 寻春》\n新元才过，渐融和气，先到帘帏。谩闲绕、柳径花蹊里。探看试、春来未。\r\n年时曾把春抛弃。与春光陪泪。待今春、日日花前沉醉。款细偎红翠。\n\n作者：赵长卿",
        "《探春令 · 其二 · 立春》\n数声回雁。几番疏雨，东风回暖。甚今年、立得春来晚。过人日、方相见。\r\n缕金幡胜教先办。著工夫裁剪。到那时睹当，须教滴惜，称得梅妆面。\n\n作者：赵长卿",
        "《探春令 · 赏梅十首 · 其三》\n冰檐垂箸，雪花飞絮，时方严肃。向寻常摇曳，凡花野草，怎生敢夸红绿。\r\n江梅孤洁无拘束。只温然如玉。自一般天赋，风流清秀，总不同粗俗。\n\n作者：赵长卿",
        "《探春令》\n而今风韵，旧时标致，总皆奇绝。再相逢还是，春前腊后，粉面凝香雪。\r\n芳心自与群花别。尽孤高清洁。那情怀最是，与人好处，冷淡黄昏月。\n\n作者：赵长卿",
        "《探春令》\n雕墙风定，绮窗烛灺，沉吟独坐。料雪霜深处，司花神女，暗里焚百和。\r\n恼人一阵香初过。把清愁薰破。更那堪得，冰姿玉貌，痛与惜则个。\n\n作者：赵长卿",
        "《探春令》\n溪桥山路。竹篱茅舍，凄凉风雨。被摧残沮挫，精神依旧，无奈相思苦。\r\n东君故与收拾取。忍教他尘土。向绿窗绣户，朱栏小槛，做个名花主。\n\n作者：赵长卿",
        "《探春令》\n楼头月满。栏干风度，有人肠断。为多情、役得神魂撩乱。又被梅萦绊。\r\n对花沉醉应须拚。且尊前相伴。恨无端玉笛，穿帘透幕，好梦还惊散。\n\n作者：赵长卿",
        "《探春令》\n清江平淡，暗香潇洒，满林风露。渐枝上、也学杨花柳絮。轻逐春归去。\r\n东君着意勤遮护。总留他不住。幸西园别有，能言花貌，委曲关心愫。\n\n作者：赵长卿",
        "《烛影摇红 · 深春》\n梅雪飘香，杏花开艳燃春昼。铜驼烟淡晓风轻，摇曳青青柳。海燕归来未久。向雕梁、初成对偶。日长人困，绿水池塘，清明时候。\r\n帘幕低垂，麝煤烟喷黄金兽。天涯人去杳无凭，不念东阳瘦。眉上新愁压旧。要消遣、除非殢酒。酒醒人静，月满南楼，相思还又。\n\n作者：赵长卿",
        "《阮郎归 · 咏春》\n和风暖日小层楼。人闲春事幽。杏花深处一声鸠。花飞水自流。\r\n寻旧梦，续扬州。眉山相对愁。忆曾和泪送行舟。清江古渡头。\n\n作者：赵长卿",
        "《画堂春 · 其一 · 长新亭小饮》\n小亭烟柳水溶溶。野花白白红红。恼人池上晚来风。吹损春容。\r\n又是清明天气，记当年、小院相逢。凭栏幽思几千重。残杏香中。\n\n作者：赵长卿",
        "《画堂春 · 其二 · 赏海棠》\n夜来暖趁海棠时。脸边匀透胭脂。乱红娇影困垂垂。睡损杨妃。\r\n多少肉温香润，朱唇绿鬓相偎。晚风何苦过台西。断送春归。\n\n作者：赵长卿",
        "《临江仙 · 暮春》\n过尽征鸿来尽燕，故园消息茫然。一春憔悴有谁怜。怀家寒食夜，中酒落花天。\r\n见说江头春浪渺，殷勤欲送归船。别来此处最萦牵。短篷南浦雨，疏柳断桥烟。\n\n作者：赵长卿",
        "《一丛花 · 暮春送别》\n阶前春草乱愁芽。尘暗绿窗纱。钗盟镜约知何限，最断肠、湓浦琵琶。南渚送船，西城折柳，遗恨在天涯。\r\n夜来魂梦到侬家。一笑脸如霞。莺啼燕恨西窗下，问何事、潘鬓先华。钟动五更，魂归千里，残角怨梅花。\n\n作者：赵长卿",
        "《醉蓬莱 · 其二端午》\n见浴兰才罢，拂掠新妆，巧梳云髻。初试生衣，恰三裁贴体。艾虎宜男，朱符辟恶，好储祥纳吉。金凤钗头，应时戴了，千般忔戏。\n那更殷勤，再三祝愿，斗巧合欢，彩丝缠臂。刻玉香蒲，泛金觥迎醉。午日熏风，楚词高咏，度遏云声脆。赤口白舌，从今消灭，诸馀可意。\n\n作者：赵长卿",
        "《画堂春 · 辇下游西湖有感》\n湖光乘雨碧连天。绕堤映、草色芊芊。舞风杨柳欲撕绵。\n依依起翠烟。还是春风客路，对花时、空负蝉娟。暮寒楼阁碧云间。罗袖成斑。\n\n作者：赵长卿",
        "《醉蓬莱》\n正金风无露。玉宇生凉，楚郊无暑。催起行人，恰槐黄时序。万里晴霄，几人争睹，快鹏抟一举。明月圆时，素秋中夜，凌云新赋。\n那更渊源，词锋轻锐，笔阵纵横，学通今古。誉望飞腾，是麟宗文虎。魁荐归来，华堂香里，与管弦为主。待看明年，彤墀射策，鳌头独步。\n\n作者：赵长卿",
        "《品令 · 秋日感怀》\n情难托。离愁重、悄愁没处安著。那堪更、一叶知秋后，天色儿、渐冷落。\r\n马上征衫频揾泪，一半斑斑污却。别来为、思忆叮咛话，空赢得、瘦如削。\n\n作者：赵长卿",
        "《朝中措》\n柳林幂幂暮烟斜。秋水浅平沙。楼外碧天无际，紫山断处横霞。\n星稀渐觉，东檐隐月，凉到窗纱。多少伤怀往事，隔溪灯火人家。\n\n作者：赵长卿",
        "《夜行船 · 令送胡彦直归槐溪》\n泪眼江头看锦树。别离又还秋暮。细水浮浮，轻风冉冉，稳送扁舟去。\r\n归去江山应得助。新诗定须多赋。有雁南来，槐溪千万，寄我惊人句。\n\n作者：赵长卿",
        "《一剪梅 · 秋雨感悲》\n霁霭迷空晓未收。羁馆残灯，永夜悲秋。梧桐叶上三更雨，别是人间一段愁。\n睡又不成梦又休。多愁多病，当甚风流。真情一点苦萦人，才下眉尖，恰上心头。\n\n作者：赵长卿",
        "《玉蝴蝶 · 雪词》\n片片空中剪水，巧妆春色，照耀江湖。渐觉花球转柳，荚阵飞榆。散银杯、时时逐马。翻缟带、一一随车。遍帘隅。寒生冰箸，光剖明珠。\n应须。浅斟低唱，毡垂红帐，兽爇金炉。更向高楼，纵观吟醉谢娘扶。静时闻、竹声岩谷，漫不见、禽影江湖。尽踌躇。歌阑宝玉，赋就相如。\n\n作者：赵长卿",
        "《柳梢青 · 过何郎石见早梅》\n云暗天低。枫林凋翠，寒雁声悲。茅店儿前，竹篱巴后，初见横枝。\r\n盈盈粉面香肌。记月榭、当年见伊。有恨难传，无肠可断，立马多时。\n\n作者：赵长卿",
        "《眼儿媚 · 霜夜对月》\n一钩新月照西楼。清夜思悠悠。那堪更被，征鸿嘹唳，绊惹离愁。\n倚栏不语情如醉，都总寄眉头。从前只为，惜他伶俐，举措风流。\n\n作者：赵长卿",
        "《阮郎归 · 客中见梅》\n年年为客遍天涯。梦迟归路赊。无端星月浸窗纱。一枝寒影斜。\r\n肠未断，鬓先华。新来瘦转加。角声吹彻小梅花。夜长人忆家。\n\n作者：赵长卿",
        "《一丛花 · 和张子野》\n当歌临酒恨难穷。酒不似愁浓。风帆正起归与兴，岸东西、芳草茸茸。楚梦乍回，吴音初听，谁念我孤踪。\r\n藏春小院暖融融。眼色与心通。乌云有意重梳掠，便安排、金屋房栊。云雨厚因，鸳鸯宿债，作个好家风。\n\n作者：赵长卿",
        "《天仙子 · 寓意》\n眼色媚人娇欲度。行尽巫阳云又雨。花时还复见芳姿，情几许。愁何许。莫向耳边传好语。\n往事悠悠曾记否。忍听黄鹂啼锦树。啼声惊碎百花心。分付与。谁为主。落蕊飞红知甚处。\n\n作者：赵长卿",
        "《行香子 · 马上有感》\n骄马花骢。柳陌经从。小春天、十里和风。个人家住，曲巷墙东。好轩窗，好体面，好仪容。\n烛灺歌慵。斜月朦胧。夜新寒、斗帐香浓。梦回画角，云雨匆匆。恨相逢，恨分散，恨情钟。\n\n作者：赵长卿",
        "《夜行船 · 咏美人》\n龟甲炉烟轻袅。帘栊静、乳莺啼晓。拂掠新妆，时宜头面，绣草冠儿小。\r\n衫子揉蓝初著了。身材称、就中恰好。手捻双纨，菱花重照，带朵宜男草。\n\n作者：赵长卿",
        "《眼儿媚 · 东院适人乞词，醉中书于裙带三首其一》\n人随社节去匆匆。此恨几时穷。阳台寂寞，巫山凄惨，云雨成空。\n芭蕉密处窗儿下，冷落旧香中。黄昏静也，蛩声满院，明月清风。\n\n作者：赵长卿",
        "《更漏子》\n烛消红，窗送白。冷落一衾寒色。鸦唤起，马行。月来衣上明。\r\n酒香唇，妆印臂。亿共人人睡。魂蝶乱，梦鸾孤。知他睡也无。\n\n作者：赵长卿",
        "《雨中花慢》\n帕子分香，罗巾拭泪，别来时、未觅凄惶。上得船儿来了，刬地凄凉。可惜花前月里，却成水远山长。做成恩爱，如今赢得，万里千乡。\r\n情知这场寂寞，不干你事，伤我穷忙。不道是、久长活路，终要称量。我则匆匆归去，知你且、种种随娘。下梢睚彻，有时共你风光。\n\n作者：赵长卿",
        "《品令》\n黄昏时候，诮不语、心如醉。无眠凝想，别来绣阁，多应憔悴。上了灯儿，知是睡哩坐哩。\r\n蓦思归计。又还是重屈指。从今已后，暌离千万，且休容易。这底凄惶，你看是谁不是。\n\n作者：赵长卿",
        "《卜算子》\n十载仰高明，一见心相许。来日孤舟西水门。风饱征帆腹。\r\n后夜起相思，明月清江曲。若见秋风寒雁来，能寄音书否。\n\n作者：赵长卿",
        "《画堂春》\n当时巧笑记相逢。玉梅枝上玲珑。酒杯流处已愁浓。寒雁横空。\n去程无记更从容。到归来好事匆匆。一时分付不言中。此恨难穷。\n\n作者：赵长卿",
        "《品令》\n好事客。宫商内、吟得风清月白。主人幸有豪家意，后堂煞有春色。\n花压金翘俏相映，酒满玉纤无力。你若待我些儿酒，尽吃得、尽吃得。\n\n作者：赵长卿",
        "《武陵春》\n落了丹枫残了菊，秋色苦无多。谁唤西风泣汨罗，吹恨入星河。\r\n碧枝头金粟闹，曾乖翠云窝。重揉檀英忆两娥。无奈冷香何。\n\n作者：赵长卿",
        "《丑奴儿 · 其八 · 春残》\n牡丹已过酴醾谢，飞尽繁花。浓翠啼鸦。绿水桥边卖酒家。\r\n年时携手寻春去，满引流霞。往事堪嗟。犹喜潘郎鬓未华。\n\n作者：赵长卿",
        "《霜天晓角》\n空山木落。月淡阑干角。相与羊裘披上，方知道、宦情薄。\n老来须自觉。酒尊行处乐。疑到碧湾无路，滩声小、橹声薄。\n\n作者：赵希明",
        "《摸鱼儿 · 梅》\n甚幽人、被花勾引，庭皋遥夜来去。江空岁晚谁为伴，只有琼枝玉树。\n愁绝处。望万里瑶台，梦断迷归路。花还解语。更雪琢精神，冰相韵度。\n粉黛尽如土。飘仙袂，曾缀蕊珠鹓鹭。云茵月障千步。\n莫教衣袖天香冷，恐怨美人迟暮。更起舞。任斗转参横，翠羽曾知否。\n尘缘自误。终待骖鸾，乘风共去。长作此花主。\n\n作者：赵与洽",
        "《天仙子》\n宿雨洗空台榭莹。下尽珠帘寒未定。花开花落几番晴，春欲竟。愁未醒。池面杏花红透影。\n一纸短书言不尽。明月清风还记省。玉楼香断又添香，闲展兴。临好景。心似乱萍何处整。\n\n作者：赵令畤",
        "《乌夜啼 · 春思》\n楼上萦帘弱絮，墙头碍月低花。年年春事关心事，肠断欲栖鸦。\r\n舞镜鸾衾翠减，啼珠凤蜡红斜。重门不锁相思梦，随意绕天涯。\n\n作者：赵令畤",
        "《减字木兰花 · 题雄州驿》\n朝云横度，辘辘车声如水去。白草黄沙，月照孤村三两家。\r\n飞鸿过也，百结愁肠无昼夜。渐近燕山，回首乡关归路难。\n\n作者：蒋兴祖女",
        "《桂枝香 · 和詹天游就访》\n晓天凉露。天上玉箫吹，飞声如雨。金阙高寒，闲却一庭梅雨。漫漫八表尘埃梦，把文章、洗空千古。精神一似，风裳水佩，兰皋蘅浦。\r\n看万里、跳龙跃虎。甚花娇英气，剑清尘妩。憔悴江南，应念小窗贫女。朱楼十二春无际，倚苍寒、青袖如故。茶香酒熟，月明风细，试教歌舞。\n\n作者：赵功可",
        "《柳梢青 · 用万元亨送冠之韵》\n愁别欣逢。人间离合，自古难同。写就茶经，注成花谱，何事西东。\n一尊良夜匆匆。怎忍见、轻帆短篷。汉水无情，楚云有意，目断飞鸿。\n\n作者：赵善括",
        "《水调歌头 · 其二时居莆田》\n亭皋木叶下，原隰菊花黄。凭高满眼秋意，时节近重阳。追想彭门往岁，千骑云屯平野，高宴古球场。吊古论兴废，看剑引杯长。\r\n感流年，思往事，重凄凉。当时坐间英俊，强半已凋亡。慨念平生豪放，自笑如今霜鬓，漂泊水云乡。已矣功名志，此意付清觞。\n\n作者：蔡伸",
        "《水龙吟 · 重过旧隐》\n画桥流水桃溪路，别是壶中佳致。南楼夜月，东窗疏雨，金莲共醉。人静回廊，并肩携手，玉芝香里。念紫箫声断，巫阳梦觉，人何在、花空委。\r\n寂寞危栏独倚。望仙乡、水云无际。芸房花院，重来空锁，苍苔满地。物是人非，小池依旧，彩鸳双戏。念当时风月，如今怀抱，有盈襟泪。\n\n作者：蔡伸",
        "《雨中花慢》\n寓目伤怀，逢欢感旧，年来事事疏慵。叹身心业重，赋得情浓。况是离多会少，难忘雨迹云踪。断无锦字，双鳞杳杳，新雁雍雍。\n良宵孤枕，人远天涯，除非梦里相逢。相逢处，愁红敛黛，还又匆匆。回首绿窗朱户，可怜明月清风。断肠风月，关河有尽，此恨无穷。\n\n作者：蔡伸",
        "《青玉案 · 其二》\n鸾凰本是和鸣友。奈无计、长相守。云雨匆匆分袂后。彩舟东去，橹声呕轧，目断长堤柳。\n涓涓清泪轻绡透。残粉馀香尚依旧。独上南楼空回首。夜来明月，怎知今夜，少个人携手。\n\n作者：蔡伸",
        "《小重山 · 其二》\n澹澹秋容烟水寒。楼高清夜永，倚阑干。玉人不见坐长叹。箫声远，明月满空山。\n遐想绿云鬟。青冥风露冷，独乘鸾。别时容易见时难。凭孤枕，聊复梦蝉娟。\n\n作者：蔡伸",
        "《御街行》\n东君不锁寻芳路。曾是莺花主。有情风月可怜宵，犹记绿窗朱户。十年空想，春风面杳，无计凭鳞羽。\n凄凉怀抱今如许。天与重相遇。不应还向楚峰前，朝暮为云为雨。算来各把，平生分付，也不是、恶着处。\n\n作者：蔡伸",
        "《六幺令 · 梅英飘雪》\n梅英飘雪，弱柳弄新绿。泠泠画桥流水，风静波如縠。长记扁舟共载，偶近旗亭宿。渺云横玉。鸳鸯枕上，听彻新翻数般曲。\r\n此际魂清梦冷，绣被香芬馥。因念多感情怀，触处伤心目。自是今宵独寐，怎不添愁蹙。如今心足。风前月下，赖有斯人慰幽独。\n\n作者：蔡伸",
        "《一剪梅 · 堆枕乌云堕翠翘》\n堆枕乌云堕翠翘。午梦惊回，满眼春娇。嬛嬛一袅楚宫腰。那更春来，玉减香消。\r\n柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。\n\n作者：蔡伸",
        "《一剪梅》\n高宴华堂夜向阑。急管飞霜，羯鼓声乾。仙人掌上水晶盘。回按凌波，舞袖弓弯。\n曲罢凝娇整翠鬟。玉笋持杯，巧笑嫣然。为君一醉倒金船。只恐醒来，人隔云山。\n\n作者：蔡伸",
        "《朝中措》\n章台杨柳月依依。飞絮送春归。院宇日长人静，园林绿暗红稀。\n庭前花谢了，行云散后，物是人非。唯有一襟清泪，凭阑洒遍残枝。\n\n作者：蔡伸",
        "《婆罗门引 · 再游仙潭薛氏园亭》\n素秋向晚，岁华分付木芙蓉。萧萧红蓼西风。记得当时撷翠，拥手绕芳丛。念吹箫人去，明月楼空。\r\n遥山万重。望寸碧、想眉峰。翠钿琼珰谩好，谁适为容。凄凉怀抱，算此际、唯我与君同。凝泪际、目送征鸿。\n\n作者：蔡伸",
        "《汉宫春》\n著破荷衣，笑西风吹我，又落西湖。湖间旧时饮者，今与谁俱。山山映带，似携来、画卷重舒。三十里、芙蓉步障，依然红翠相扶。\r\n一目清无留处，任屋浮天上，身集空虚。残烧夕阳过雁，点点疏疏。故人老大，好襟怀、消减全无。慢赢得、秋声两耳，冷泉亭下骑驴。\n\n作者：赵汝茪",
        "《渔父词》\n一湖春水夜来生，几叠春山远更横。烟艇小，钓丝轻，赢得闲中万古名。\n\n作者：赵构",
        "《眼儿媚》\n宸传三百旧京华。仁孝自名家。一旦奸邪，倾天拆地，忍听琵琶。\n如今在外多萧索，迤逦近胡沙。家邦万里，伶仃父子，向晓霜花。\n\n作者：赵桓",
        "《霜天晓角》\n枕痕如斫。一线红生肉。睡起娇羞无语，远山坐对横轴。\n烧香频祷祝。偷把简儿读。字在那人何在，泪珠飞下蔌蔌。\n\n作者：赵希蓬",
        "《忆秦娥》\n花深深。一钩罗袜行花阴。行花阴。闲将柳带，细结同心。\n日边消息空沈沈。画眉楼上愁登临。愁登临。海棠开后，望到如今。\n\n作者：郑文妻",
        "《忆旧游 · 闻雁》\n记铜驼载酒，翠陌吹箫，曾听相呼。不尽离离意，觉柔肠如剪，立马踟蹰。人生似此苍鬓，禁得几声疏。想怨入秋深，愁随天远，满目平芜。\r\n音书未曾寄，正人在燕台，忘却回车。奈菰蒲旧地，山空木落，霜老泉枯。月明仙掌何处，转首失栖乌。待说与云间，潇湘近日风卷湖。\n\n作者：刘应几",
        "《宝鼎现》\n浓阴堆积，迥野空旷，将回微煦。还是觉、早梅依旧，清艳枝枝攒晓树。弄霁影、尽脂凝香蒂，琼削纤葩竞吐。对几处园林，芳菲消息，都因传去。取次台榭，等闲院落，偏宜独擅芳步。长恁恐、寿阳妆面，姑射冰肤成暗妒。\n笑杏坞、共桃蹊夸丽，一霎狂风骤雨。又争似、年年此际，先得东皇为主。好似雪里精神，曾解恼、游人吟顾。想当时折赠，端的凭谁付与。荡醉目、恨同云阻。画角声将暮。想异时成实，和羹止渴，还应得路。\n\n作者：刘弇",
        "《玉漏迟 · 其二 · 秋》\n暮天初过。雨凄清，顿觉今年秋早。\r\n夜景虚明，仿佛露华清晓。蕙草繁花竞吐，向暗里、幽香缥缈。\n\n作者：刘子寰",
        "《洞仙歌 · 荷花》\n晚风收暑，小池塘荷净。独倚胡床酒初醒。起徘徊、时有香气吹来，云藻乱，叶底游鱼动影。\r\n空擎承露盖，不见冰容，惆怅明妆晓鸾镜。后夜月凉时，月淡花低，幽梦觉、欲凭谁省。且应记、临流凭阑干，便遥想，江南红酣千顷。\n\n作者：刘光祖",
        "《一剪梅》\n汉粉重番内样妆。新染冰肌，浅浅莺黄。广寒宫迥阻归期，襟袖空馀暗淡香。\n江路迢迢楚塞长。梦里题诗欲寄将。觉来斜月又沈西，一点檀心，半染微霜。\n\n作者：郑刚中",
        "《一萼红》\n忆燕台。正倚帘吹絮，小立望郎来。擪管调丝，涂妆绾髻，密意曾托蜂媒。空恁误、湔裙暗约，最无奈、好梦易惊回。想见而今，浅颦双翠，沁破妆梅。\n沈带悄然宽尽，恨年时行处，红糁苍苔。前事重寻，幽欢难偶，钿合空委鸾钗。这一点、相思清泪，做心下、烦恼几时灰。数叠蛮笺怨歌，忍对花裁。\n\n作者：郑熏初",
        "《浣溪沙 · 丁亥饯元宵》\n帘幕收灯断续红。歌台人散彩云空。夜寒归路噤鱼龙。\n宿醉未消花市月，芳心已逐柳塘风。丁宁莺燕莫匆匆。\n\n作者：刘镇（叔安）",
        "《浪淘沙令 · 疏雨洗天清》\n疏雨洗天晴。枕簟凉生。井梧一叶做秋声。谁念客身轻似叶，千里飘零。\r\n梦断古台城。月淡潮平。便须携酒访新亭。不见当时王谢宅，烟草青青。\n\n作者：邓剡",
        "《唐多令 · 雨过水明霞》\n雨过水明霞，潮回岸带沙。叶声寒、飞透窗纱。堪恨西风吹世换，更吹我、落天涯。\r\n寂寞古豪华，乌衣日又斜。说兴亡、燕入谁家。惟有南来无数雁，和明月、宿芦花。\n\n作者：邓剡",
        "《霜天晓角 · 寿文文溪，时守清江》\n蛮烟塞雪。天老梅花骨。还着锦衣游戏，清江上、管风月。\n木兰归海北。竹梧侵户碧。三十六峰苍玉，驾白鹿、友仙客。\n\n作者：邓剡",
        "《疏影 · 笋薄之平江》\n瑶尊蘸翠。短长亭送别，风恋晴袂。腊树迎春，一路清寒，能消几日羁思。霜华不惜阳关柳，悄莫系、行人嘶骑。对梅花、一笑分携，胜约别来相寄。\n人物仙蓬妙韵，瑞鸾敛迅翼，聊憩香枳。见说使君，好语先传，付与芙蓉清致。客来欲问荆州事，但细语、岳阳楼记。梦故人、剪烛西窗，已隔洞庭烟水。\n\n作者：邓剡",
        "《好事近》\n花底一声莺，花上半钩斜月。月落乌啼何处，点飞英如雪。\r\n东风吹尽去年愁，解放丁香结。惊动小亭红雨，舞双双金蝶。\n\n作者：刘翰",
        "《忆王孙 · 清明病酒》\n淑景韶光晴昼。帘外雨、欲无还有。流莺枝上转新声，梦初醒、厌厌病酒。\n天连碧草凝情久。思旧事、不堪搔首。怀人有恨水云深，又绿暗、桥西柳。\n\n作者：刘学箕",
        "《惜分飞 · 柳絮》\n池上楼台堤上路。尽日悠扬飞舞。欲下还重举。又随胡蝶墙东去。\n糁径飘空无定处。来往绿窗朱户。却被春风妒。送将蛛网留连住。\n\n作者：刘学箕",
        "《昭君怨 · 梅花》\n道是花来春未，道是雪来香异。竹外一枝斜，野人家。\r\n冷落竹篱茅舍，富贵玉堂琼榭。两地不同栽，一般开。\n\n作者：郑域",
        "《天仙子》\n别酒未斟心先醉。忽听阳关辞故里。扬鞭勒马到皇都，三题尽，当际会。稳跳龙门三级水。\n天意令吾先送喜。不审君侯知得未。蔡邕博识爨桐声，君背负，只此是。酒满金杯来劝你。\n\n作者：随车娘子",
        "《霜天晓角 · 其九 · 寿萧静安，时归永新》\n归来把菊。春瓮今朝熟。苦苦留君不得，携孺子、到汾曲。\r\n庐山真面目。冰清还映玉。长笑欧公老懒，君且住，饮螺绿。\n\n作者：刘辰翁",
        "《忆秦娥 · 烧灯节》\n烧灯节。朝京道上风和雪。风和雪。江山如旧，朝京人绝。\r\n百年短短兴亡别。与君犹对当时月。当时月。照人烛泪，照人梅发。\n\n作者：刘辰翁",
        "《一剪梅 · 其一 · 和人催雪》\n万事如花不可期。花不堪持，酒不堪持。江天雪意使人迷，剪一枝枝，歌一枝枝。\r\n歌者不来今几时。姜影无词，张影无词。不歌不醉不成诗，歌也迟迟，雪也迟迟。\n\n作者：刘辰翁",
        "《桂枝香 · 吹箫人去》\n吹箫人去。但桂影徘徊，荒杯承露。东望芙蓉缥缈，寒光如注。去年夜半横江梦，倚危樯，参差曾赋。茫茫角动，回舟尽兴，未惊鸥鹭。\r\n情知道、明年何处。漫待客黄楼，尘波前度。二十四桥，颇有杜书记否。二三字者今如此，看使君、角巾东路。人间俯仰，悲欢何限，团圆如故。\n\n作者：刘辰翁",
        "《最高楼 · 其三 · 和咏雪》\n非是雪，只是玉楼成。屑不尽云英。东边老树颓然折，西头稚柳爆然声。试平安，松丈丈，竹兄兄。\r\n有谁向、金船呼小玉，又谁怜、纸帐梦飞琼。怪疏影，坠娉婷。唤起老张寒蔌蔌，好歌白雪与君听。但党家，人笑道，太粗生。\n\n作者：刘辰翁",
        "《青玉案 · 其四暮春旅怀》\n无肠可断听花雨。沉沉已是三更许。如此残红那得住。一春情绪，半生羁旅，寂寞空山语。\n霖铃不是相思阻。四十平分犹过五。渐远不知何杜宇。不如归去，不如归去，人在江南路。\n\n作者：刘辰翁",
        "《高阳台 · 和巽吾韵》\n雨枕莺啼，露班烛散，御街人卖花窠。过眼无情，而今魂梦年多。百钱曳杖桥边去，问几时、重到明河。便人问，无了东风，此恨难磨。\n落红点点入颓波。任归春到海，海又成涡。江上儿童，抱茅笑我重过。蓬莱不涨枯鱼泪，但荒村、败壁悬梭。对残阳，往往无成，似我蹉跎。\n\n作者：刘辰翁",
        "《汉宫春 · 其二 · 岁尽得巽吾寄溪南梅相忆韵》\n疏影横斜，似故人安道，只在前溪。年年望雪待月，漫倚吟矶。千红万紫，到春来、也是寻思。君不见，永阳江上，残梅冷雨丝丝。\r\n有几情人似我，漫骑牛卧笛，乱插繁枝。市门索笑憔悴，便作新知。城楼画角，又无花、只落空悲。但传说，寿阳一片，何曾迎面看飞。\n\n作者：刘辰翁",
        "《忆旧游 · 和巽吾相忆寄韵》\n渺山城故苑，烟横绿野，林胜青油。甚相思只在，华清泉侧，凝碧池头。故人念我何处，堕泪水西流。念寒食如君，江南似我，花絮悠悠。\n不知身南北，对断烟禁火，蹇六年留。恨听莺不见，到而今又恨，睍睆成愁。去年相携流落，回首隔芳洲。但行去行来，春风春水无过舟。\n\n作者：刘辰翁",
        "《祝英台近 · 其一 · 水后》\n昨朝晴，今朝雨。渺莽遽如许。厌听儿童，总是涨江语。是谁力挽天河，误他仙客，并失却、乘槎来路。\r\n断肠苦。剪烛深夜巴山，酒醒听如故。勃窣荷衣，堕泪少乾土。从初错铸鸱夷，不如归去，到今此、欲归何处。\n\n作者：刘辰翁",
        "《祝英台近 · 其二 · 席间咏绳球》\n看师师、成蝶蝶。蹙尽不成叠。欲试搔头，花重怎堪捻。是谁抛过东墙，今无赤凤，梦得似、那人身捷。\r\n年时腊。曾笑梅梢和豆，去月忽如荚。便向龙门，无复钏金接。待教开到琼林，阆仙重见，又谁念、昆明前劫。\n\n作者：刘辰翁",
        "《唐多令 · 其二》\n风露小瀛洲。斜河倒海流。人间尘、不到琼楼。错向五陵陵上望，几回月、几回秋。\n落日太湖头。垂虹今是不。醉尊前、往往成愁。便有扁舟西子在，无汗漫、与君游。\n\n作者：刘辰翁",
        "《唐多令 · 其三》\n寒雁下荒洲。寒声带影流。便寄书、不到红楼。如此月明如此酒，无一事、但悲秋。\r\n万弩落潮头。灵胥还怒不。满湖山、犹是春愁。欲向涌金门外去，烟共草、不堪游。\n\n作者：刘辰翁",
        "《唐多令 · 其四》\n日落紫霞洲。兰舟稳放流。玉虹仙、如在黄楼。何必锦袍吹玉笛，听欸乃、数声秋。\r\n赤壁舞涛头。周郎还到不。倚西风、袅袅余愁。唤起横江飞道士，来伴我、月中游。\n\n作者：刘辰翁",
        "《唐多令 · 其五》\n零露下长洲。云翻海倒流。素娥深、不到西楼。忽觉断潮归去也，饮不尽、一轮秋。\r\n城外土馒头。人能饮恨不。古人不见使吾愁，莫有横江孤鹤过，来伴我、醉中游。\n\n作者：刘辰翁",
        "《唐多令 · 其七》\n残日下瓜洲。平安火又流。月高高、挂古城楼。回首少年真可笑，无一事、又悲秋。\r\n天在海边头。天风有意不。结桂枝、袅袅余愁。不是银河无去路，先不去、后难游。\n\n作者：刘辰翁",
        "《唐多令 · 其六 · 丙申中秋》\n明月满河洲。星河带月流。料素娥、独倚琼楼。竟是何年何药误，魂梦冷、不禁秋。\r\n少日梦龙头。知君犹梦不。算虚名、不了闲愁。便有鹄袍三万辈，应不是、旧京游。\n\n作者：刘辰翁",
        "《唐多令 · 其八 · 癸未上元午晴》\n春雨满江城。汀洲春水生。更悲久雨似春酲。犹有一般天富贵，夜来雨、早来晴。\r\n年少总看灯。老来犹故情。便无灯、也自盈盈。说着春情谁不爱，今夜月、有人行。\n\n作者：刘辰翁",
        "《八声甘州 · 其一》\n问海棠花下，又何如、玄都观中游。叹佺巢蜀锦，常时不数，前度何稠。谁见宣华故事，歌舞簇遨头。共是西江水，不解西流。\n在处繁华如梦，梦占人年少，生死堪羞。任倾城倾国，风雨一春休。醉逢君、何须有约，醉留君、系不住扁舟。空又失，花前一笑，绿尽芳洲。\n\n作者：刘辰翁",
        "《扫花游 · 和秋崖见寿。秋崖时谒选，留词去》\n春台路古，想店月潭云，鸡鸣关候。巾车尔久。记湘累降日，留词劝酒。不是行边，待与持杯论斗。算吾寿。已待得河清，万古晴昼。\r\n京国事转手。漫宫粉堆黄，髻妆啼旧。瑶池在否。自刘郎去后，宴期重负。解事天公，道是全无又有。浯溪友。笑浯溪、至今聱叟。\n\n作者：刘辰翁",
        "《沁园春 · 送春》\n春汝归欤，风雨蔽江，烟尘暗天。况雁门阨塞，龙沙渺莽，东连吴会，西至秦川。芳草迷津，飞花拥道，小为蓬壶借百年。江南好，问夫君何事，不少留连。\r\n江南正是堪怜。但满眼杨花化白毡。看兔葵燕麦，华清宫里，蜂黄蝶粉，凝碧池边。我已无家，君归何里，中路徘徊七宝鞭。风回处，寄一声珍重，两地潸然。\n\n作者：刘辰翁",
        "《金缕曲 · 其五 · 和同姓草叔曲本胡端逸见寿韵并谢》\n忘却来时路。恨苍苍、寒冰弃我，江南闲处。世事早知今如此，何不老农老圃。更种个、梅花深住。冻雨前朝浯溪石，对苍苔、堕泪怜臣甫。山似我，两眉聚。\r\n岁云暮矣如何度。但多情、寂寥相念，二三君子。越石暮年扶风赋，犹解闻鸡起舞。恨不减、二三十岁。一曲相思碧云合，醉凭君、为我歌如缕。君念我，似同祖。\n\n作者：刘辰翁",
        "《金缕曲 · 其六 · 寿陈静山》\n昨醉君家酒。从今十万八千场，未疏老友。人道水仙标格俊，不许梅花殿后。但赢得、一年年瘦。迤逦聚星楼上雪，待天风、浩荡重携手。酌君酒，献君寿。\r\n年前春入燕台柳。看联翩、四辈金鞭，长楸承受。岂有中朝瓯覆久，更落闽山海口。端自有、玉堂金斗。我喜明年申又酉，但乞浆、所得皆醇酎。拚醉里，送行昼。\n\n作者：刘辰翁",
        "《金缕曲 · 其七 · 寿朱氏老人七十三岁》\n七十三年矣。记小人、四百四十，五番甲子。看到蓬莱水清浅，休说树犹日如此。但梦梦、昨非今是。一曲尊前离鸾操，抚铜仙、清泪如铅水。歌未断，我先醉。\r\n新来画得耆英似。似灞桥、风雪吟肩，水仙梅弟。里巷依稀灵光在，飞过劫灰如洗。笑少伴、乌衣馀几。老子平生何曾默，暮年诗、句句皆成史。个亥字，甲申起。\n\n作者：刘辰翁",
        "《金缕曲 · 其八 · 和潭东劝饮寿觞》\n拍瓮春醅动。洞庭霜、压绿堆黄，林苞堪贡。况有老人潭边菊，摇落赏心入梦。数百岁、半来许中。儿女牵衣团栾处，绕公公、愿献生申颂。公性歰，待重风。\r\n人生一笑何时重。奈今朝、有客无鱼，有鱼留冻。何似尊前斑斓起，低唱浅斟齐奉。也不待、烹龙炰凤。此会明年知谁健，说边愁、望断先生宋。醒最苦，醉聊共。\n\n作者：刘辰翁",
        "《金缕曲 · 其九》\n绝北寒声动。渺黄昏、叶满长安，云迷章贡。最苦周公千年后，正与莽新同梦。五十国、纷纷入中。摇扬都人歌郿坞，问何如、昨日嵩高颂。胪九锡，竟谁风。\r\n当初共道擎天重。奈天教、垓下风寒，滹沱兵冻。寂寞放翁南园记，带得园柑进奉。怅回首、何人修凤。寄语权门趋炎者，这朝廷、不是邦昌宋。真与赝，可能共。\n\n作者：刘辰翁",
        "《金缕曲 · 其九》\n吾鬓如霜蕊。自江南、西风尘起，倒骑秃尾。旧日汾阳中书令，何限门生儿子。到今也、陆沈草昧。醉里不行西州路，但斗间、看望成龙气。聊寂寞，自相慰。\r\n夫君自是人间瑞。叹生儿、当如异日，孙仲谋耳。健笔风云蛟龙起，人物山川形势。犹有封、狼居胥意。伐木嘤嘤出幽谷，问天之将丧斯文未。吾待子，望如岁。\n\n作者：刘辰翁",
        "《金缕曲 · 其一十三 · 壬午五日》\n叶叶跳珠雨。里湖通、十里红香，画桡齐举。昨梦天风高黄鹄，下俯人间何许。但动地、潮声如鼓。竹阁楼台青青草，问木棉、羁客魂归否。盘泣露，寺钟语。\r\n梦回酷似灵均苦。叹神游、前度都非，明朝重五。满眼离骚无人赋，忘却君愁吊古。任醉里、乌乌缕缕。渺渺茂陵安期叟，共鄗池、夜别还于楚。采涧绿，久延伫。\n\n作者：刘辰翁",
        "《金缕曲 · 其一十七 · 丙戌九日》\n风雨东篱晚。渺人间、南北东西，平芜烟远。旧日携壶吹帽处，一色沈冥何限。天不遣、魂销肠断。不是苦无看山分，料青山、也自羞人面。秋后瘦，老来倦。\r\n惊回昨梦青山转。恨一林、金粟都空，静无人见。默默黄花明朝有，只待插花寻伴。又谁笑、今朝蝶怨。潦倒玉山休重醉，到簪萸、忍待人频劝。今又惜，几人健。\n\n作者：刘辰翁",
        "《金缕曲 · 其一十八 · 九日即事》\n与客携壶去。望高高、半山失却，满城风雨。何许白衣人邂逅，小立东篱共语。未怪是、催租断句。寂寞午鸡啼三四，悄老人、桥上前期误。卿且去，整吾屦。\r\n寒空旧是题诗处。莽云烟、缠蛟舞凤，东吴西楚。千古新亭英雄梦，泪湿神州块土。叹落日、鸿沟无路。一片沙场君不去，空平生、恨恨王夷甫。凭半醉，付金缕。\n\n作者：刘辰翁",
        "《金缕曲 · 其一十九 · 登高华盖岭和同游韵》\n携手登高赋。望前山、山色如烟，烟光如雨。少日凭阑峰南北，谁料美人迟暮。漫回首、残基冷绪。长恨中原无人问，到而今、总是经行处。书易就，雁难付。\r\n斜阳日日长亭路。倚秋风、洞庭一剑，故人何许。寂寞柴桑寒花外，还有白衣来否。但哨遍、长歌归去。尚有孔明英英者，怅孔明、自是英英误。歌未断，鬓成缕。\n\n作者：刘辰翁",
        "《金缕曲 · 其二 · 绝江观桃，座间和韵》\n问何年种植。独成蹊、秾华烂漫，锦开千步。花下老人犹记我，不似那回赏处。并吹却、道边谢墅。黄四娘家今何在，也飘零、偎向前村住。千万恨，寄红雨。\r\n携壶藉草行歌暮。记前宵、深盟止酒，况堪扶路。破手一杯花浮面，不觉二三四五。更竹里、颠狂崔护。试语看花诸君子，但如今、俯仰成前度。君不见，曲江树。\n\n作者：刘辰翁",
        "《金缕曲 · 其二十一 · 闻杜鹃》\n少日都门路。听长亭、青山落日，不如归去。十八年间来往断，白首人间今古。又惊绝、五更一句。道是流离蜀天子，甚当初、一似吴儿语。臣再拜，泪如雨。\r\n画堂客馆真无数。记画桥、黄竹歌声，桃花前度。风雨断魂苏季子，春梦家山何处。谁不愿、封侯万户。寂寞江南轮四角，问长安、道上无人住。啼尽血，向谁诉。\n\n作者：刘辰翁",
        "《金缕曲 · 其二十二 · 古岩取后村和韵示余，如韵答之》\n一笑披衣起。笑昨宵、东风似梦，韩张卢李。白发红云溪上叟，不记儿孙年齿。但回首、秦亡汉驶。苦苦渔郎留不住，约扁舟、后日重来此。吾已老，尚能俟。\r\n少年未解留人意。恍出山、红尘吹断，落花流水。天上玉堂人间改，漫欸乃声千里。更说似、玄都君子。闻道酿桃堪为酒，待酿桃、千石成千醉。春有尽，瓮无底。\n\n作者：刘辰翁",
        "《金缕曲 · 其二十三 · 乡校张灯，赋者迫和，勉强趋韵》\n灯共墙檠语。记昨朝、芒鞋蓑笠，冷风斜雨。月入宫槐槐影澹，化作槐花无数。恍不记、鳌头压处。不恨扬州吾不梦，恨梦中、不醉琼花露。空耿耿，吊终古。\r\n千蜂万蝶春为主。怅何人、老忆江南，北朝开府。看取当年风景在，不待花奴催鼓。且未说、春丁分俎。一曲沧浪邀吾和，笑先生、尚是邯郸步。如秉苘，续残炬。\n\n作者：刘辰翁",
        "《摸鱼儿 · 其三》\n正何须、阳关肠断，吴姬苦劝人酒。中年怀抱萦萦处，看取伴烟和柳。柳摇首。笑飞到家山，已是酴醾后。留连话旧。问溪上儿童，颇曾见我，有此故人否。\n相逢地，还忆今宵三韭。青山知了迎候。东风自送归帆去，吹得乱红沾袖。暮云皱。听杜宇高高，啼向无何有。江花垂手。任春色重来，江花更好，难可少年又。\n\n作者：刘辰翁",
        "《摸鱼儿 · 其八甲午送春》\n又非他、今年晴少，海棠也恁空过。清羸欲与花同梦，不似蝶深深卧。春怜我。我又自、怜伊不见侬赓和。已无可奈。但愁满清漳，君归何处，无泪与君堕。\n春去也，尚欲留春可可。问公一醉能颇。钟情剩有词千首，待写大招招些。休阿那。阿那看、荒荒得似江南么。老夫婆娑。问篱下闲花，残红有在，容我更簪朵。\n\n作者：刘辰翁",
        "《八声甘州》\n渐莺声近也，探年芳、河畔扼轻轮。旋东风染绿，绵绵平野，无际烟春。最苦夕阳天外，愁损倚阑人。无奈潇湘杳，留滞王孙。\n冷落池塘残梦，是送君归后，南浦消魂。赖东君能客，醉卧展香茵。尽教更、行人远，也相伴、连水复连云。关山道，算无今古，客恨长新。\n\n作者：郑子玉",
        "《沁园春 · 寄辛承旨。时承旨招，不赴》\n斗酒彘肩，风雨渡江，岂不快哉。被香山居士，约林和靖，与东坡老，驾勒吾回。坡谓西湖，正如西子，浓抹淡妆临镜台。二公者，皆掉头不顾，只管衔杯。\r\n白云天竺飞来。图画里、峥嵘楼观开。爱东西双涧，纵横水绕，两峰南北，高下云堆。逋曰不然，暗香浮动，争似孤山先探梅。须晴去，访稼轩未晚，且此徘徊。\n\n作者：刘过",
        "《沁园春 · 观竞渡》\n画鹢凌风，红旗翻雪，灵鼍震雷。叹沈湘去国，怀沙吊古，江山凝恨，父老兴哀。正直难留，灵修已化，三户真能存楚哉。空江上，但烟波渺渺，岁月洄洄。持杯。\r\n西眺徘徊。些千载忠魂来不来。谩争标夺胜，鱼龙喷薄，呼声贾勇，地裂山摧。香黍缠丝，宝符插艾，犹有樽前儿女怀。兴亡事，付浮云一笑，身在天涯。\n\n作者：刘过",
        "《江城子》\n淡香幽艳露华浓。晚妆慵。略匀红。春困恹恹，常爱鬓云松。早是自来莲步小，新样子，为谁弓。\n画堂西畔曲栏东。醉醒中。苦匆匆。卷上珠帘，依旧半床空。香灺满炉人未寝，花弄月，竹摇风。\n\n作者：刘过",
        "《浣溪沙 · 赠妓徐楚楚》\n黄鹤楼前识楚卿。彩云重叠拥娉婷。席间谈笑觉风生。\r\n标格胜如张好好，情怀浓似薛琼琼。半帘花月听弹筝。\n\n作者：刘过",
        "《天仙子 · 初赴省别妾》\n别酒醺醺容易醉。回过头来三十里。马儿只管去如飞，牵一会。坐一会。断送杀人山共水。\r\n是则青衫终可喜。不道恩情拼得未。雪迷村店酒旗斜，去也是。住也是。烦恼自家烦恼你。\n\n作者：刘过",
        "《天仙子 · 彩笔恹恹慵赋咏》\n彩笔恹恹慵赋咏。斗草闲来寻小径。西园春事只供愁，当好景。成孤另。春又那知人欲病。\r\n洗尽残妆临晚镜。淡玉一团浆水莹。强持檀板近芳樽，云遏定。君须听。低唱月来花弄影。\n\n作者：刘过",
        "《六州歌头 · 题岳鄂王庙》\n中兴诸将，谁是万人英？身草莽，人虽死，气填膺，尚如生。年少起河朔，弓两石，剑三尺，定襄汉，开虢洛，洗洞庭。北望帝京，狡兔依然在，良犬先烹。过旧时营垒，荆鄂有遗民。忆故将军，泪如倾。\r\n说当年事，知恨苦：不奉诏，伪耶真？臣有罪，陛下圣，可鉴临，一片心。万古分茅土，终不到，旧奸臣。人世夜，白日照，忽开明。衮佩冕圭百拜，九泉下、荣感君恩。看年年三月，满地野花春，卤簿迎神。\n\n作者：刘过",
        "《六州歌头》\n镇长淮，一都会，古扬州。升平日，珠帘十里春风、小红楼。谁知艰难去，边尘暗，胡马扰，笙歌散，衣冠渡，使人愁。屈指细思，血战成何事，万户封侯。但琼花无恙，开落几经秋。故垒荒丘。似含羞。\r\n怅望金陵宅，丹阳郡，山不断绸缪。兴亡梦，荣枯泪，水东流。甚时休。野灶炊烟里，依然是，宿貔貅。叹灯火，今萧索，尚淹留。莫上醉翁亭，看蒙蒙雨、杨柳丝柔。笑书生无用，富贵拙身谋。骑鹤东游。\n\n作者：刘过",
        "《哨遍》\n胜处可宫，平处可田，泉土尤甘美。深复深，路绝住人稀。\n有人兮、盘旋于此。送子归。是他隐居求志。是要明主媒当世。\n嗟此意谁论，其言甚壮，孔颜犹有遗旨。大丈夫之被遇于时。\n入则坐庙朝出旗麾。列屋名姬，夹道武夫，满前才子。\n噫。有命存焉，吾非恶此而逃之。富贵人所欲，如之何、幸而致。\n向茂树堪休，清泉可濯，谷中别有闲天地。况脍细于丝，蕨甜似蜜，采于山，钓于水。\n大丈夫不遇之所为。唐处士、依稀是吾师。觉山林、尊如朝市。\n五侯门下宾客，扰扰趋形势。嗟盘之乐，谁争子所，占断千秋万岁。\n呼童秣马更膏车，便与君，从此逝矣。\n\n作者：刘克庄",
        "《六州歌头 · 其二客赠牡丹》\n维摩病起，兀坐等枯株。清晨里，谁来问，是文殊。遣名姝。夺尽群花色，浴才出，酲初解，千万态，娇无力，困相扶。绝代佳人，不入金张室，却访吾庐。对茶铛禅榻，笑杀此翁臞。珠髻金壶。始消渠。\n忆承平日，繁华事，修成谱，写成图。奇绝甚，欧公记，蔡公书。古来无。一自京华隔，问姚魏、竟何如。多应是，彩云散，劫灰馀。野鹿衔将花去，休回首、河洛丘墟。漫伤春吊古，梦绕汉唐都。歌罢欷歔。\n\n作者：刘克庄",
        "《沁园春 · 其二送孙季蕃吊方漕西归》\n岁暮天寒，一剑飘然，幅巾布裘。尽缘云鸟道，跻攀绝顶，拍天鲸浸，笑傲中流。畴昔奇君，紫髯铁面，生子当如孙仲谋。争知道，向中年犹未，建节封侯。\n南来万里何求。因感慨桥公成远游。叹名姬骏马，都成昨梦，只鸡斗酒，谁吊新丘。天地无情，功名有命，千古英雄只么休。平生客，独羊昙一个，洒泪西州。\n\n作者：刘克庄",
        "《沁园春 · 其四答九华叶贤良》\n一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬髯豪客，谈笑皆堪折简招。依稀记，曾请缨系粤，草檄征辽。\r\n当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须著酒浇。休休也，但帽边鬓改，镜里颜凋。\n\n作者：刘克庄",
        "《解连环 · 其一 · 戊午生日》\n旁人嘲我。甚鬓毛都秃，齿牙频堕。不记是、何代何年，尽元祐熙宁，侬常喑么。退下驴儿，今老矣、岂堪推磨。要挂冠神武，几番说了，这回真个。\r\n亲朋纷纷来贺。况弟兄对榻，儿女团坐。愿世世、相守茅檐，便宰相时来，二郎休作。白苎乌巾，谁信道、神仙曾过。拣人间、有松风处，曲肱高卧。\n\n作者：刘克庄",
        "《解连环 · 其二 · 甲子生日》\n揆余初度。笑汝曹绯绿，乃翁苍素。一甲子、带水拖泥，今岁谢君恩，放还山去。政事堂中，把手版、分明抽付。向门前客道，老子出游，人不知处。\r\n小车万花引路。又谁能记得，观里千树。老冉冉、欢意阑珊，纵桃叶多情，难唤同渡。买只船儿，稳载取、笔床茶具。便芸瓜、一生一世，胜侯千户。\n\n作者：刘克庄",
        "《解连环 · 其三》\n悬弧之旦。忆争骑竹马，各怀金弹。恨岁月、去我堂堂，向酒畔愁生，镜中颜换。灶壤丹飞，慢追悔、邺侯婚宦。已发心忏悔，免去猴冠，卸下麟楦。\n依稀仆家铁汉。虽末梢老寿，初节魔难。幸闻早、省了柳枝，更送了朝云，尘念俱断。丈室萧然，独病与、乐天相伴。但归依西方，拈起向来一瓣。\n\n作者：刘克庄",
        "《解连环 · 其四 · 乙丑生日》\n左弧悬了。把柴门闩定，悄无人到。惭愧得、一二亲朋，□□□□□，温存枯槁。玉轴银钩，撺掇我、比磻溪老。乏琼琚可报，惟有声声，司马称好。\r\n卷收狨鞯锦袄。且行拾遗穗，醉藉芳草。做一个、物外闲人，省山重担擎，天大烦恼。昔似龙鸾，今踏飒、不惊鱼鸟。愿从兹、享回仙寿，准汾阳考。\n\n作者：刘克庄",
        "《木兰花慢 · 其四丁未中秋》\n水亭凝望久，期不至、拟还差。隔翠幌银屏，新眉初画，半面犹遮。须臾淡烟薄霭，被西风扫尽不留些。失了白衣苍狗，夺回雪兔金蟆。\r\n乘云径到玉皇家。人世鼓三挝。试自判此生，更看几度，小住为佳。何须如钩似玦，便相将、只有半菱花。莫遣素娥知道，和他发也苍华。\n\n作者：刘克庄",
        "《摸鱼儿 · 其二海棠》\n甚春来、冷烟凄雨，朝朝迟了芳信。蓦然作暖晴三日，又觉万姝娇困。霜点鬓。潘令老，年年不带看花分。才情减尽。怅玉局飞仙，石湖绝笔，孤负这风韵。\r\n倾城色，懊恼佳人薄命。墙头岑寂谁问。东风日暮无聊赖，吹得胭脂成粉。君细认。花共酒，古来二事天尤吝。年光去迅。漫绿叶成阴，青苔满地，做得异时恨。\n\n作者：刘克庄",
        "《昭君怨 · 其一 · 牡丹》\n曾看洛阳旧谱。只许姚黄独步。若比广陵花。太亏他。\r\n旧日王侯园圃。今日荆榛狐兔。君莫说中州。怕花愁。\n\n作者：刘克庄",
        "《满江红 · 其一夜雨凉甚，忽动从戎之兴》\n金甲雕戈，记当日、辕门初立。磨盾鼻、一挥千纸，龙蛇犹湿。铁马晓嘶营壁冷，楼船夜渡风涛急。有谁怜、猿臂故将军，无功级。\r\n平戎策，从军什。零落尽，慵收拾。把茶经香传，时时温习。生怕客谈榆塞事，且教儿咏花间集。叹臣之壮也不如人，今何及。\n\n作者：刘克庄",
        "《满江红 · 其八和王实之韵送郑伯昌》\n怪雨盲风，留不住、江边行色。烦问讯、冥鸿高士，钓鳌词客。千百年传吾辈话，二三子系斯文脉。听王郎、一曲玉箫声，凄金石。\r\n晞发处，怡山碧。垂钓处，沧溟白。笑而今拙宦，他年遗直。只愿常留相见面，未宜轻屈平生膝。有狂谈、欲吐且休休，惊邻壁。\n\n作者：刘克庄",
        "《贺新郎》\n忆昔俱年少。向斯晨、登高怀古，赋诗舒啸。追数樽前插花客，人物并皆佳妙。禁几度、西风残照。元子寄奴曾富贵，到而今、一一消磨了。君不乐，后人笑。\n山南山北添华表。叹归来、谢池草合，黄台瓜少。老去爱持齐物论，谁管彭殇寿夭。待细说、教天知道。不羡两苏并二宋，愿弟兄、岁岁同吹帽。杯到手，莫辞釂。\n\n作者：刘克庄",
        "《贺新郎 · 其二送陈真州子华》\n北望神州路。试平章、这场公事，怎生分付。记得太行山百万，曾入宗爷驾驭。今把作、握蛇骑虎。君去京东豪杰喜，想投戈、下拜真吾父。谈笑里，定齐鲁。\r\n两河萧瑟惟狐兔。问当年、祖生去后，有人来否。多少新亭挥泪客，谁梦中原块土。算事业、须由人做。应笑书生心胆怯，向车中、闭置如新妇。空目送，塞鸿去。\n\n作者：刘克庄",
        "《贺新郎 · 其二十七实之三和有忧边之语，走笔答之》\n国脉微如缕。问长缨、何时入手，缚将戎主。未必人间无好汉，谁与宽些尺度。试看取、当年韩五。岂有谷城公付授，也不干、曾遇骊山母。谈笑起，两河路。\r\n少时棋柝曾联句。叹而今、登楼揽镜，事机频误。闻说北风吹面急，边上冲梯屡舞。君莫道、投鞭虚语。自古一贤能制难，有金汤、便可无张许。快投笔，莫题柱。\n\n作者：刘克庄",
        "《贺新郎 · 其三十九癸亥九日》\n宿雨轻飘洒。少年时、追欢记节，同人于野。老去登临无脚力，徙倚屋东篱榭。但极目、海山如画。千古惟传吹帽汉，大将军、野马尘埃也。须彩笔，为陶写。\n鹤归旧里空悲咤。叹原头、累累高冢，洛英凋谢。留得香山病居士，却入渔翁保社。怅谁伴、先生情话。樽有葡萄簪有菊，西凉州、不似东篱下。休唤醒，利名者。\n\n作者：刘克庄",
        "《八声甘州 · 雁》\n物微生处远，往还来、非但稻粱求。似爱长安日，怕阴山雪，善自为谋。个里幸无鸣镝，随意占沙洲。归兴何妨待，风景和柔。\n昔到衡阳回去，今随阳避地，遍海南头。与西川流寓，彼此各淹留。未得云中消息，登望乡台了又登楼。江天阔，几行草字，字字含愁。\n\n作者：刘克庄",
        "《烛影摇红 · 用林卿韵》\n拙者平生，不曾乞得天孙巧。那回忝扈属车来，岂是齐卿小。此膝不曾屈了。更休文、腰难运掉。前贤样子，表圣宜休，申公告老。\n凉簟安眠，绝胜儤直铃声搅。集中大半是诗词，幸没潮州表。月夕花朝咏啸。叹人间、愁多乐少。蓬莱有路，办个船儿，逆风也到。\n\n作者：刘克庄",
        "《祝英台近》\n雨凄迷，风料峭。情绪被花恼。白白红红，满地无人扫。可堪解佩盟寒，坠楼命薄，更杜宇、枝头闲煼。\n绿阴绕。青帝结束匆匆，转眼朱明了。怕与春辞，茗艼玉山倒。后期觉做明年，春年年好，却不道、明年人老。\n\n作者：刘克庄",
        "《最高楼 · 其一 · 戊戌自寿》\n南岳后，累任作祠官。试说与君看。仙都玉局才交卸，新衔又管华州山。怪先生，吟胆壮，饮肠宽。\r\n去岁拥、旌旗称太守。今岁带、笭箵称漫叟。慵入闹，惯投闲。有时拂袖寻种放，有时携枕就陈抟。任旁人，嘲潦倒，笑痴顽。\n\n作者：刘克庄",
        "《最高楼 · 其二 · 再题周登乐府》\n周郎后，直数到清真。君莫是前身。八音相应谐韶乐，一声未了落梁尘。笑而今，轻郢客，重巴人。\r\n只少个、绿珠横玉笛。更少个、雪儿弹锦瑟。欺贺晏，压黄秦。可怜樵唱并菱曲，不逢御手与龙巾。且醉眠，篷底月，瓮间春。\n\n作者：刘克庄",
        "《风入松 · 其一 · 福清道中作》\n橐泉梦断夜初长。别馆凄凉。细思二十年前事，叹人琴、已矣俱亡。改尽潘郎鬓发，消残荀令衣香。\r\n多年布被冷如霜。到处同床。箫声一去无消息，但回首、天海茫茫。旧日风烟草树，而今总断人肠。\n\n作者：刘克庄",
        "《风入松 · 归鞍尚欲小徘徊》\n归鞍尚欲小徘徊。逆境难排。人言酒是消忧物，奈病馀、孤负金罍。萧瑟捣衣时候，凄凉鼓缶情怀。\r\n远林摇落晚风哀。野店犹开。多情惟是灯前影，伴此翁、同去同来。逆旅主人相问，今回老似前回。\n\n作者：刘克庄",
        "《风入松 · 其三 · 癸卯至石塘追和十五年前韵》\n残更难睚抵年长。晓月凄凉。芙蓉院落深深闭，叹芳卿、今在今亡。绝笔无求凰曲，痴心有返魂香。\r\n起来休镊鬓边霜。半被堆床。定归兜率蓬莱去，奈人间、无路茫茫。缘断漫三弹指，忧来欲九回肠。\n\n作者：刘克庄",
        "《风入松 · 其四》\n攀翻宰树暂徘徊。草草安排。昔人徒步陈鸡絮，愧公家、仆马觥罍。华表旧愁满目，黄粱残梦伤怀。\n欲将庄列等欢哀。对卷慵开。凭高指点虚无路，问何年、辽鹤归来。宿酒得风渐解，小舆待月同回。\n\n作者：刘克庄",
        "《一剪梅 · 其一 · 袁州解印》\n陌上行人怪府公。还是诗穷，还是文穷。下车上马太匆匆，来是春风，去是秋风。\r\n阶衔免得带兵农。嬉到昏钟，睡到斋钟。不消提岳与知宫，唤作山翁，唤作溪翁。\n\n作者：刘克庄",
        "《一剪梅 · 余赴广东，实之夜饯于风亭》\n束缊宵行十里强。挑得诗囊，抛了衣囊。天寒路滑马蹄僵，元是王郎，来送刘郎。\r\n酒酣耳热说文章。惊倒邻墙，推倒胡床。旁观拍手笑疏狂，疏又何妨，狂又何妨。\n\n作者：刘克庄",
        "《卜算子 · 片片蝶衣轻》\n片片蝶衣轻，点点猩红小。道是天公不惜花，百种千般巧。\r\n朝见树头繁，暮见枝头少。道是天公果惜花，雨洗风吹了。\n\n作者：刘克庄",
        "《清平乐 · 其一五月十五夜玩月》\n纤云扫迹。万顷玻璃色。醉跨玉龙游八极。历历天青海碧。\r\n水晶宫殿飘香。群仙方按霓裳。消得几多风露，变教人世清凉。\n\n作者：刘克庄",
        "《清平乐 · 其二五月十五夜玩月》\n风高浪快。万里骑蟾背。曾识姮娥真体态。素面元无粉黛。\r\n身游银阙珠宫。俯看积气蒙蒙。醉里偶摇桂树，人间唤作凉风。\n\n作者：刘克庄",
        "《忆秦娥 · 其三》\n梅谢了。塞垣冻解鸿归早。鸿归早。凭伊问讯，大梁遗老。\r\n浙河西面边声悄。淮河北去炊烟少。炊烟少。宣和宫殿，冷烟衰草。\n\n作者：刘克庄",
        "《一剪梅》\n唱到阳关第四声。香带轻分。罗带轻分。杏花时节雨纷纷。山绕孤村。水绕孤村。\r\n更没心情共酒尊。春衫香满，空有啼痕。一般离思两销魂。马上黄昏。楼上黄昏。\n\n作者：刘仙伦",
        "《踏莎行 · 游凤凰台》\n二水中分，三山半落。风云气象通廖廓。少年怀古有新诗，清愁不是伤春作。\n六代豪华，一时燕乐。从教雨打风吹却。与君携酒近阑干，月明满地天无幕。\n\n作者：刘一止",
        "《望海潮》\n垂杨深院，啼莺清昼，东风细绕檐牙。野色乱春，娇云捧日，燕翻蝶舞交加。温诏下天涯。早画船飞楫，叠鼓鸣挝。共挽旌幢，缓留丝竹醉韶华。\r\n江都自古豪夸。正迷楼堕絮，月观吹花。玉扆眷深，金瓯望重，何人暗草黄麻。归路接堤沙。宴上林风月，紫阙烟霞。凤检飞来，便将春色到朝家。\n\n作者：刘一止",
        "《青玉案》\n小山遮断蓝桥路。恨短梦、难飞去。长记修眉萦曲度。约花开槛，映风招袖，总是怜渠处。\n追欢我已伤迟暮。犹有多情旧时句。极目高楼千尺许。竹枝三唱，为君凄断，东日西边雨。\n\n作者：刘一止",
        "《西河》\n山驿晚，行人昨停征辔。白沙翠竹锁柴门，乱峰相倚。一番急雨洗天回，扫云风定还起。念凄断，谁与寄。双鱼尺素难委。遥知洞户隔烟窗，簟横秋水。\n淡花明玉不胜寒，绿尊初试冰蚁。小欢细酌任敧醉。扑流萤、应卜心事。谁记天涯憔悴。对今宵、皓月明河千里。梦越空城疏烟里。\n\n作者：刘一止",
        "《调笑转踏》\n上助清欢。女伴相将，调笑入队。\r\n春楼有女字罗敷。二十未满十五余。金钚约腕携笼去，攀枝摘叶城南隅。使君春思如飞絮。五马徘徊芳草路。东风吹鬓不可亲，日晚蚕饥欲归去。\r\n归去。携笼女。南阳柔桑三月暮。使君春思如飞絮。五马徘徊频驻。蚕饥日晚空留顾。笑指秦楼归去。\r\n石城女子名莫愁。家住石城西渡头。拾翠每寻芳草路，采莲时过绿苹洲。五陵豪客青楼上。醉倒金壶待清唱。风高江阔白浪飞，争催艇子操双桨。\r\n双桨。小舟荡。唤取莫愁迎叠浪。五陵豪客青楼上。不道风高江广。千金难买倾城样。那听绕梁清唱。\r\n绣户朱帘翠幕张。主人置酒宴华堂。相如年少多才调，消得文君暗断肠。断肠初认琴心挑。么弦暗写相思调。从来万曲不关心，此度伤心何草草。\r\n草草。最年少。绣户银屏人窈窕。瑶琴暗写相思调。一曲关心多少。临邛客舍成都道。苦恨相逢不早。\r\n湲湲流水武陵溪。洞里春长日月迟。红英满地无人扫，此度刘郎去后迷。行行渐入清流浅。香风引到神仙馆。琼浆一饮觉身轻，玉砌云房瑞烟暖。\r\n烟暖。武陵晚。洞里春长花烂熳。红英满地溪流浅。渐听云中鸡犬。刘郎迷路香风远。误到蓬莱仙馆。\r\n少年锦带佩吴钩。铁马追风塞草秋。凭仗匣中三尺剑，扫平骄虏取封侯。红颜少妇桃花脸。笑倚银屏施宝靥。明眸妙齿起相迎，青楼独占阳春艳。\r\n春艳。桃花脸。笑倚银屏施宝靥。良人少有平戎胆。归路光生弓剑。青楼春永香帏掩。独把韶华都占。\r\n翠盖银鞍冯子都。寻芳调笑酒家胡。吴姬十五夭桃色，巧笑春风当酒垆。玉壶丝络临朱户。结就罗裙表情素。红裙不惜裂香罗，区区私爱徒相慕。\r\n相慕。酒家女。巧笑明眸年十五。当垆春永寻芳去。门外落花飞絮。银鞍白马金吾子。多谢结裙情素。\r\n楼上青帘映绿杨。江波千里对微茫。潮平越贾催船发，酒熟吴姬唤客尝。吴姬绰约开金盏。的的娇波流美盼。秋风一曲采菱歌，行云不度人肠断。\r\n肠断。浙江岸。楼上青帘新酒软。吴姬绰约开金盏。的的娇波流盼。采菱歌罢行云散。望断侬家心眼。\r\n花阴转午漏频移。宝鸭飘帘绣幕垂。眉山敛黛云堆髻，醉倚春风不自持。偷眼刘郎年最少。云情雨态知多少。花前月下恼人肠，不独钱塘有苏小。\r\n苏小。最娇妙。几度尊前曾调笑。云情雨态知多少。悔恨相逢不早。刘郎襟韵正年少。风月今宵偏好。\r\n金翘斜亸淡梳妆。绰约天葩自在芳。几番欲奏阳关曲，泪湿春风眼尾长。落花飞絮青门道。浓愁不散连芳草。骖鸾乘鹤上蓬莱，应笑行云空梦悄。\r\n梦悄。翠屏晓。帐里薰炉残蜡照。赏心乐事能多少。忍听阳关声调。明朝门外长安道。怅望王孙芳草。\r\n绰约妍姿号太真。肌肤冰雪怯轻尘。霞衣乍举红摇影，按出霓裳曲最新。舞钗斜亸乌云发。一点春心幽恨切。蓬莱虽说浪风轻，翻恨明皇此时节。\r\n时节。白银阙。洞里春晴百和爇。兰心底事多悲切。消尽一团冰雪。明皇恩爱云山绝。谁道蓬莱安悦。\r\n江上新晴暮霭飞。碧芦红蓼夕阳微。富贵不牵渔父目，尘劳难染钓人衣。白鸟孤飞烟柳杪。采莲越女清歌妙。腕呈金钏掉鸣榔，惊起鸳鸯归调笑。\r\n调笑。楚江渺。粉面修眉花斗好。擎荷折柳争相调。惊起鸳鸯多少。渔歌齐唱催残照。一叶归舟轻小。\r\n千里潮平小渡边。帘歌白纻絮飞天。苏苏不怕梅风软，空遣春心着意怜。燕钗玉股横青发。怨托琵琶恨难说。拟将幽恨诉新愁，新愁未尽弦声切。\r\n声切。恨难说。千里潮平春浪阔。梅风不解相思结。忍送落花飞雪。多才一去芳音绝。更对珠帘新月。 \n\n作者：郑仅",
        "《解连环》\n晚云粘湿。正吴峰惨澹，雨迷烟接。早陡顿、秋事分携，甚连苑暮墙，菊荒苔匝。空阔愁乡，更天外、怨鸿声黠。怕吟肩易瘦，料理篝衣，细认香折。\n银缸半明半灭。念花营柳阵，何日消歇。可是□、凝黯兰成，为情润才松，丽赋多惬。洛浦溟蒙，漫伫想、明珰钩袜。告梧桐、夜深略住，梦时一霎。\n\n作者：刘之才",
        "《倦寻芳 · 闺思》\n兽镮半掩，鸳甃无尘，庭院潇洒。树色沈沈，春尽燕娇莺姹。梦草池塘青渐满，海棠轩槛红相亚。听箫声，记秦楼夜约，彩鸾齐跨。\r\n渐迤逦、更催银箭，何处贪欢，犹系骄马。旋剪灯花，两点翠眉谁画。香灭羞回空帐里，月高犹在重帘下。恨疏狂，待归来、碎揉花打。\n\n作者：潘汾",
        "《霜天晓角 · 梅》\n月淡风轻，黄昏未是清。吟到十分清处，也不啻、二三更。\r\n晓钟天未明，晓霜人未行。只有城头残角，说得尽、我平生。\n\n作者：楼槃",
        "《采桑子 · 天容水色西湖好》\n天容水色西湖好，云物俱鲜。鸥鹭闲眠，应惯寻常听管弦。\r\n风清月白偏宜夜，一片琼田。谁羡骖鸾，人在舟中便是仙。\n\n作者：欧阳修",
        "《采桑子》\n平生为爱西湖好，来拥朱轮。富贵浮云，俯仰流年二十春。\r\n归来恰似辽东鹤，城郭人民。触目皆新，谁识当年旧主人。\n\n作者：欧阳修",
        "《采桑子》\n十年一别流光速，白首相逢。莫话衰翁。但斗尊前语笑同。\r\n劝君满酌君须醉，尽日从容。画鹢牵风。即去朝天沃舜聪。\n\n作者：欧阳修",
        "《采桑子》\n十年前是尊前客，月白风清。忧患凋零，老去光阴速可惊。\r\n鬓华虽改心无改，试把金觥。旧曲重听，犹似当年醉里声。\n\n作者：欧阳修",
        "《望江南 · 江南蝶》\n江南蝶，斜日一双双。身似何郎全傅粉，心如韩寿爱偷香。天赋与轻狂。\r\n微雨后，薄翅腻烟光。才伴游蜂来小院，又随飞絮过东墙。长是为花忙。\n\n作者：欧阳修",
        "《长相思》\n花似伊，柳似伊。花柳青春人别离，低头双泪垂。\r\n长江东，长江西。两岸鸳鸯两处飞，相逢知几时。\n\n作者：欧阳修",
        "《减字木兰花》\n伤怀离抱。天若有情天亦老。此意如何。细似轻丝渺似波。\r\n扁舟岸侧。枫叶荻花秋索索。细想前欢。须着人间比梦间。\n\n作者：欧阳修",
        "《减字木兰花 · 其三》\n歌檀敛袂。缭绕雕梁尘暗起。柔润清圆。百琲明珠一线穿。\r\n樱唇玉齿。天上仙音心下事。留往行云。满坐迷魂酒半醺。\n\n作者：欧阳修",
        "《生查子 · 其二》\n含羞整翠鬟，得意频相顾。雁柱十三弦，一一春莺语。\r\n娇云容易飞，梦断知何处。深院锁黄昏，阵阵芭蕉雨。\n\n作者：欧阳修",
        "《阮郎归》\n刘郎何日是来时。无心云胜伊。行云犹解傍山飞。郎行去不归。\n强匀画，又芳菲。春深轻薄衣。桃花无语伴相思。阴阴月上时。\n\n作者：欧阳修",
        "《玉楼春》\n雪云乍变春云簇。渐觉年华堪送目。北枝梅蕊犯寒开，南浦波纹如酒绿。\r\n芳菲次第还相续。不奈情多无处足。尊前百计得春归，莫为伤春歌黛蹙。\n\n作者：冯延巳",
        "《玉楼春》\n去时梅萼初凝粉。不觉小桃风力损。梨花最晚又凋零，何事归期无定准。\r\n阑干倚遍重来凭。泪粉偷将红袖印。蜘蛛喜鹊误人多，似此无凭安足信。\n\n作者：欧阳修",
        "《桃源忆故人 · 其一 · 一名虞美人影》\n梅梢弄粉香犹嫩。欲寄江南春信。别后寸肠萦损。说与伊争稳。\r\n小炉独守寒灰烬。忍泪低头画尽。眉上万重新恨。竟日无人问。\n\n作者：欧阳修",
        "《桃源忆故人 · 其二》\n莺愁燕苦春归去。寂寂花飘红雨。碧草绿杨歧路。况是长亭暮。\r\n少年行客情难诉。泣对东风无语。目断两三烟树。翠隔江淹浦。\n\n作者：欧阳修",
        "《临江仙 · 柳外轻雷池上雨》\n柳外轻雷池上雨，雨声滴碎荷声。小楼西角断虹明。阑干倚处，待得月华生。\r\n燕子飞来窥画栋，玉钩垂下帘旌。凉波不动簟纹平。水精双枕，傍有堕钗横。\n\n作者：欧阳修",
        "《浪淘沙令》\n花外倒金翘。饮散无憀。柔桑蔽日柳迷条。此地年时曾一醉，还是春朝。\r\n今日举轻桡。帆影飘飘。长亭回首短亭遥。过尽长亭人更远，特地魂销。\n\n作者：欧阳修",
        "《浪淘沙令 · 五岭麦秋残》\n五岭麦秋残。荔子初丹。绛纱囊里水晶丸。可惜天教生处远，不近长安。\r\n往事忆开元。妃子偏怜。一从魂散马嵬关。只有红尘无驿使，满眼骊山。\n\n作者：欧阳修",
        "《御带花》\n青春何处风光好，帝里偏爱元夕。万重缯彩，构一屏峰岭，半空金碧。宝檠银釭，耀绛幕、龙虎腾掷。沙堤远，雕轮绣毂，争走五王宅。\n雍容熙熙昼，会乐府神姬，海洞仙客。拽香摇翠，称执手行歌，锦街天陌。月淡寒轻，渐向晓、漏声寂寂。当年少，狂心未已，不醉怎归得。\n\n作者：欧阳修",
        "《夜行船》\n满眼东风飞絮。催行色、短亭春暮。落花流水草连云，看看是、断肠南浦。\r\n檀板未终人去去。扁舟在、绿杨深处。手把金尊难为别，更那听、乱莺疏雨。\n\n作者：欧阳修",
        "《贺圣朝影》\n白雪梨花红粉桃。露华高。垂杨慢舞绿丝绦。草如袍。\r\n风过小池轻浪起，似江皋。千金莫惜买香醪。且陶陶。\n\n作者：欧阳修",
        "《醉蓬莱》\n见羞容敛翠，嫩脸匀红，素腰袅娜。红药阑边，恼不教伊过。半掩娇羞，语声低颤，问道有人知么。强整罗裙，偷回波眼，佯行佯坐。\r\n更问假如，事还成后，乱了云鬟，被娘猜破。我且归家，你而今休呵。更为娘行，有些针线，诮未曾收啰。却待更阑，庭花影下，重来则个。\n\n作者：欧阳修",
        "《千秋岁》\n罗衫满袖，尽是忆伊泪。残妆粉，馀香被。手把金尊酒，未饮先如醉。但向道，厌厌成病皆因你。\n离思迢迢远，一似长江水。去不断，来无际。红笺着意写，不尽相思意。为个甚，相思只在心儿里。\n\n作者：欧阳修",
        "《千秋岁》\n画堂人静，翡翠帘前月。鸾帷凤枕虚铺设。风流难管束，一去音书歇。到而今，高梧冷落西风切。\n未语先垂泪，滴尽相思血。魂欲断，情难绝。都来些子事，更与何人说。为个甚，心头见底多离别。\n\n作者：欧阳修",
        "《武陵春》\n宝幄华灯相见夜，妆脸小桃红。斗帐香檀翡翠笼。携手恨匆匆。\n金泥双结同心带，留与记情浓。却望行云十二峰。肠断月斜钟。\n\n作者：欧阳修",
        "《鹊踏枝 · 一曲尊前开画扇》\n一曲尊前开画扇。暂近还遥，不语仍低面。直至情多缘少见，千金不直双回眄。\r\n苦恨行云容易散。过尽佳期，争向年芳晚。百种寻思千万遍，愁肠不似情难断。\n\n作者：欧阳修",
        "《品令》\n渐素景。金风劲。早是凄凉孤冷。那堪闻、蛩吟穿金井。\n唤愁绪难整。懊恼人人薄幸。负云期雨信。终日望伊来，无凭准。闷损我、也不定。\n\n作者：欧阳修",
        "《燕归梁》\n风摆红藤卷绣帘。宝鉴慵拈。日高梳洗几时忺。金盆水、弄纤纤。\r\n髻云谩亸残花淡，和娇媚、瘦岩岩。离情更被宿酲兼。空惹得、病厌厌。\n\n作者：欧阳修",
        "《燕归梁》\n屏里金炉帐外灯。掩春睡腾腾。绿云堆枕乱鬅鬙。犹依约、那回曾。\n人生少有，相怜到老，宁不被天憎。而今前事总无凭。空赢得、瘦棱棱。\n\n作者：欧阳修",
        "《满路花》\n铜荷融烛泪，金兽啮扉环。兰堂春夜疑，惜更残。落花风雨，向晓作轻寒。金龟朝早，香衾馀暖，殢娇由自慵眠。\r\n小鬟无事须来唤，呵破点唇檀。回身还、却背屏山。春禽飞下，帘外日三竿。起来云鬓乱，不妆红粉，下阶且上秋千。\n\n作者：欧阳修",
        "《忆秦娥》\n十五六，脱罗裳，长恁黛眉蹙。红玉暖，入人怀，春困熟。展香裀，帐前明画烛。\n眼波长，斜浸鬓云绿。看不足。苦残宵、更漏促。\n\n作者：欧阳修",
        "《少年游》\n绿云双亸插金翘。年纪正妖饶。汉妃束素，小蛮垂柳，都占洛城腰。\n锦屏春过衣初减，香雪暖凝消。试问当筵眼波恨，滴滴为谁娇。\n\n作者：欧阳修",
        "《望江南 · 江南柳》\n江南柳，花柳两相柔。花片落时粘酒盏，柳条低处拂人头。各自是风流。\r\n江南月，如镜复如钩。似镜不侵红粉面，似钩不挂画帘头。长是照离愁。\n\n作者：欧阳修",
        "《桃源忆故人》\n碧纱影弄东风晓。一夜海棠开了。枝上数声啼鸟。妆点愁多少。\r\n妒云恨雨腰支袅。眉黛不忺重扫。薄幸不来春老。羞带宜男草。\n\n作者：欧阳修",
        "《踏莎行》\n云母屏低，流苏帐小。矮床薄被秋将晓。乍凉天气未寒时，平明窗外闻啼鸟。\n困殢榴花，香添蕙草。佳期须及朱颜好。莫言多病为多情，此身甘向情中老。\n\n作者：欧阳修",
        "《渔家傲》\n暖日迟迟花袅袅。人将红粉争花好。花不能言惟解笑。金壶倒。花开未老人年少。\r\n车马九门来扰扰。行人莫羡长安道。丹禁漏声衢鼓报。催昏晓。长安城里人先老。\n\n作者：欧阳修",
        "《渔家傲》\n近日门前溪水涨。郎船几度偷相访。船小难开红斗帐。无计向。合欢影里空惆怅。\r\n愿妾身为红菡萏。年年生在秋江上。重愿郎为花底浪。无隔障。随风逐雨长来往。\n\n作者：欧阳修",
        "《渔家傲》\n花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。\r\n花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。\n\n作者：欧阳修",
        "《渔家傲 · 其一十五》\n对酒当歌劳客劝。惜花只惜年华晚。寒艳冷香秋不管。情眷眷。凭栏尽日愁无限。\n思抱芳期随塞雁。悔无深意传双燕。怅望一枝难寄远。人不见。楼头望断相思眼。\n\n作者：欧阳修",
        "《少年游》\n阑干十二独凭春。晴碧远连云。千里万里，二月三月，行色苦愁人。\r\n谢家池上，江淹浦畔，吟魄与离魂。那堪疏雨滴黄昏。更特地，忆王孙。\n\n作者：欧阳修",
        "《洞仙歌》\n雕檐绮户，倚晴空如画。曾是吴王旧台榭。自浣纱去后，落日平芜，行云断，几见花开花谢。\n凄凉阑干外，一簇江山，多少图王共争霸。莫闲愁、金杯潋滟，对酒当歌，欢娱地、梦中兴亡休话。渐倚遍、西风晚潮生，明月里、鹭鹚背人飞下。\n\n作者：潘牥",
        "《二郎神》\n露床转玉，唤睡醒、绿云梳晓。正倦立银屏，新宽衣带，生怯轻寒料峭。闷绝相思无人问，但怨入、墙阴啼鸟。嗟露屋锁春，晴风暄昼，柳轻梅小。\n人悄。日长谩忆，秋千嬉笑。怅烬冷炉薰，花深莺静，帘箔微红醉袅。带结留诗，粉痕销帕，情远窃香年少。凝恨极，尽日凭高目断，淡烟芳草。\n\n作者：楼采",
        "《玉漏迟》\n絮花寒食路。晴丝罥日，绿阴吹雾。客帽欺风，愁满画船烟浦。彩柱秋千散后，怅尘锁、燕帘莺户。从间阻。梦云无准，鬓霜如许。\r\n夜永绣阁藏娇，记掩扇传歌，剪灯留语。月约星期，细把花须频数。弹指一襟幽恨，谩空趁、啼鹃声诉。深院宇。黄昏杏花微雨。\n\n作者：楼采",
        "《天仙子 · 寿野渡》\n搭宅亭园虽不大。花木成阴难论价。豪端点缀有珠玑，竹一带。梅一派。明月清风何用买。\n子子孙孙纡寿彩。家庆成图和蔼蔼。更添三岁古来稀，酒满斝。诗满架。直到耆颐年未艾。\n\n作者：卫宗武",
        "《八声甘州 · 金陵怀古》\n恨巨灵、多事凿长江，消沈几英雄。恨乌江亭长，天机轻泄，说与重瞳。更恨南阳耕叟，撺掇紫髯翁。一弹金陵土，战虎争龙。\n杯酒凤凰台上，对石城流水，钟阜诸峰。问六朝陵阙，何处是遗踪。后庭花、更无留响，渺春潮、残照笛声中。悲欢梦，芜城杨柳，几度春风。\n\n作者：黎廷瑞",
        "《祝英台近 · 闺怨》\n彩云空，香雨霁。一梦千年事。碧幌如烟，却扇试新睡。恁时杨柳阑干，芙蓉池馆，还只似、如今天气。\n远山翠。空相思，淡扫修眉，盈盈照秋水。落日西风，借问雁来未。只愁雁到来时，又无消息，只落得，一番憔悴。\n\n作者：黎廷瑞",
        "《眼儿媚 · 寓城思归竹庵留行赋呈》\n暖云挟雨洗尘埃。刬地峭寒催。燕儿知否，莺儿知否，厮句春回。\n小楼日日重帘卷，应是把人猜。杏花如许，桃花如许，不见归来。\n\n作者：黎廷瑞",
        "《一剪梅 · 菊酒》\n小小黄花尔许愁。楚事悠悠，晋事悠悠。荒芜三径渺中洲，开几番秋，落几番秋。\n不是孤芳万古留。餐亦堪羞，采亦堪羞。离骚赋罢酒新篘，醒也风流，醉也风流。\n\n作者：黎廷瑞",
        "《江城子 · 其一》\n画楼帘幕卷新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。\r\n年华空自感飘零。拥春酲。对谁醒。天阔云闲，无处觅箫声。载酒买花年少事，浑不似，旧心情。\n\n作者：卢祖皋",
        "《画堂春》\n柳塘风紧絮交飞。漾花一水平池。暖香飘径日迟迟。何处酴醾。\n胡蝶梦中寒浅，杜鹃声里春归。镜容不似旧家时。羞对清溪。\n\n作者：卢祖皋",
        "《谒金门》\n闲院宇。独自行来行去。花片无声帘外雨。峭寒生碧树。\r\n做弄清明时序。料理春酲情绪。忆得归时停棹处。画桥看落絮。\n\n作者：卢祖皋",
        "《相思引》\n陆续鸣鸠呼晓晴。霏微残雾湿春城。未成梅雨，先做麦寒轻。\r\n长日愔愔花又落，短屏曲曲酒初醒。小舟无绪，闲带牡丹行。\n\n作者：卢祖皋",
        "《秋霁》\n虹雨才收，正抱叶残蝉，渐老云木。银汉飞星，玉壶零露，万里素秋如沐。倚颦抱独。盼娇曾记郎心目。向艳歌偏爱，赋情多处寄衷曲。\n凄凉漫有，旧月阑干，夜凉无因，重照颓玉。扇纨收、鸾孤蠹损，一番愁绪黯相触。回首寒云空雁足。露井零乱，已是负了桐阴，可堪轻误，满篱种菊。\n\n作者：卢祖皋",
        "《太常引 · 趋省闻桂偶成》\n梦回金井卸梧桐。嘶马带疏钟。草面露痕浓。渐薄袖、清寒暗通。\n天低绛阙，云浮碧海，残月尚朦胧。吹面桂花风。峭不似、红尘道中。\n\n作者：卢祖皋",
        "《渡江云》\n蔷薇开欲谢，峭寒渐少，轩槛俯晴沙。先来愁未了，又听一声，新阕落渔家。徘徊伫立，似玉笛、三弄昭华。春昼长、暗怀谁写，戏墨乱翻鸦。\n吁嗟。诗情犹隽，酒兴偏豪，记南楼月下。曾共乐、沈烟绮席，烛影窗纱。秾香秀色知何处，甚忘却、堤柳汀葭。空惆怅，无人共采苹花。\n\n作者：萧允之",
        "《霜天晓角 · 梅》\n千霜万雪。受尽寒磨折。赖是生来瘦硬，浑不怕、角吹彻。\r\n清绝。影也别。知心惟有月。原没春风情性，如何共、海棠说。\n\n作者：萧泰来",
        "《醉蓬莱》\n正梧阴碧转，扇浪凉生，渐回秋意。祥绕朱门，有嵩灵钟瑞。笔走龙蛇，句雕风月，好客敦高谊。苏小琵琶，绿珠箫管，日添罗绮。\r\n邃阁清班，贰车清政，奕叶蝉联，世间谁比。行侍甘泉，趁青春荣贵。尽卷虾须，满斟鹦鹉，向画堂沉醉。铜狄摩挲，蓬莱清浅，八千椿岁。\n\n作者：钱处仁",
        "《玉楼春》\n锦箨参差朱槛曲。露濯文犀和粉绿。未容浓翠伴桃红，已许纤枝留凤宿。\n嫩似春荑明似玉。一寸芳心谁管束。劝君速吃莫踟蹰，看被南风吹作竹。\n\n作者：钱惟演",
        "《满江红 · 赤壁怀古》\n赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许。\r\n江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。\n\n作者：戴复古",
        "《水调歌头 · 题李季允侍郎鄂州吞云楼》\n轮奂半天上，胜概压南楼。筹边独坐，岂欲登览快双眸。浪说胸吞云梦，直把气吞残虏，西北望神州。百载一机会，人事恨悠悠。\r\n骑黄鹤，赋鹦鹉，谩风流。岳王祠畔，杨柳烟锁古今愁。整顿乾坤手段，指授英雄方略，雅志若为酬。杯酒不在手，双鬓恐惊秋。\n\n作者：戴复古",
        "《贺新郎 · 其二寄丰真州》\n忆把金罍酒。叹别来、光阴荏苒，江湖宿留。世事不堪频着眼，赢得两眉长皱。但东望、故人翘首。木落山空天远大，送飞鸿、北去伤怀久。天下事，公知否。\r\n钱塘风月西湖柳。渡江来、百年机会，从前未有。唤起东山丘壑梦，莫惜风霜老手。要整顿、封疆如旧。早晚枢庭开幕府，是英雄、尽为公奔走。看金印，大如斗。\n\n作者：戴复古",
        "《醉落魄 · 九日吴胜之运使黄鹤山登高》\n龙山行乐。何如今日登黄鹤。风光政要人酬酢。欲赋归来，莫是渊明错。\r\n江山登览长如昨。飞鸿影里秋光薄。此怀只有黄花觉。牢裹乌纱，一任西风作。\n\n作者：戴复古",
        "《柳梢青 · 岳阳楼》\n袖剑飞吟。洞庭青草，秋水深深。万顷波光，岳阳楼上，一快披襟。\r\n不须携酒登临。问有酒、何人共斟。变尽人间，君山一点，自古如今。\n\n作者：戴复古",
        "《木兰花慢 · 莺啼啼不尽》\n莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。\r\n兰皋新涨绿溶溶。流恨落花红。念着破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。\n\n作者：戴复古",
        "《祝英台近》\n惜多才，怜薄命，无计可留汝。揉碎花笺，忍写断肠句。道傍杨柳依依，千丝万缕，抵不住、一分愁绪。\r\n如何诉。便教缘尽今生，此身已轻许。捉月盟言，不是梦中语。后回君若重来，不相忘处，把杯酒、浇奴坟土。\n\n作者：戴复古妻",
        "《瑞鹤仙 · 送王季夷》\n西风吹暮雨。正碧树凉生，送君南浦。蝉声带残暑。满高林斜照，暝烟横渚。故乡路阻。更秋入、江城雁渡。\n怅天涯、几许闲愁，对酒共成羁旅。休问功名何在，绿鬓吴霜，素衣尘土。离觞缓举。收玉箸，听金缕。叹凌云才调，乌丝阑上，省把清诗漫与。见洛阳、年少交游，倩君寄语。\n\n作者：韩元吉",
        "《霜天晓角 · 题采石蛾眉亭》\n倚天绝壁，直下江千尺。天际两蛾凝黛，愁与恨，几时极！\r\n怒潮风正急，酒醒闻塞笛。试问谪仙何处？青山外，远烟碧。\n\n作者：韩元吉",
        "《点绛唇》\n病起恹恹，画堂花谢添憔悴。乱红飘砌。滴尽胭脂泪。\r\n惆怅前春，谁向花前醉。愁无际。武陵回睇。人远波空翠。\n\n作者：韩琦",
        "《好事近 · 雨后晓寒轻》\n雨后晓寒轻，花外早莺啼歇。愁听隔溪残漏，正一声凄咽。\r\n不堪西望去程赊，离肠万回结。不似海棠阴下，按凉州时节。\n\n作者：魏夫人",
        "《阮郎归 · 夕阳楼外落花飞》\n夕阳楼外落花飞。晴空碧四垂。去帆回首已天涯。孤烟卷翠微。\r\n楼上客，鬓成丝。归来未有期。断魂不忍下危梯。桐阴月影移。\n\n作者：魏夫人",
        "《定风波 · 不是无心惜落花》\n不是无心惜落花。落花无意恋春华。昨日盈盈枝上笑。谁道。今朝吹去落谁家。\r\n把酒临风千种恨。难问。梦回云散见无涯。妙舞清歌谁是主。回顾。高城不见夕阳斜。\n\n作者：魏夫人",
        "《减字木兰花》\n落花飞絮。杳杳天涯人甚处。欲寄相思。春尽衡阳雁渐稀。\n离肠泪眼。肠断泪痕流不断。明月西楼。一曲阑干一倍愁。\n\n作者：魏夫人",
        "《点绛唇 · 波上清风》\n波上清风，画船明月人归后，渐消残酒。独自凭阑久。\r\n聚散匆匆，此恨年年有，重回首。淡烟疏柳。隐隐芜城漏。\n\n作者：魏夫人",
        "《武陵春 · 小院无人帘半卷》\n小院无人帘半卷，独自倚阑时。宽尽春来金缕衣。憔悴有谁知。\r\n玉人近日书来少，应是怨来迟。梦里长安早晚归。和泪立斜晖。\n\n作者：魏夫人",
        "《江城子 · 春恨》\n别郎容易见郎难。几何般。懒临鸾。憔悴容仪，陡觉缕衣宽。门外红梅将谢也，谁信道、不曾看。\r\n晓妆楼上望长安。怯轻寒。莫凭阑。嫌怕东风，吹恨上眉端。为报归期须及早，休误妾、一春闲。\n\n作者：魏夫人",
        "《卷珠帘 · 记得来时春未暮》\n记得来时春未暮。执手攀花，袖染花梢露。暗卜春心共花语。争寻双朵争先去。\r\n多情因甚相辜负。轻拆轻离，欲向谁分诉。泪湿海棠花枝处。东君空把奴分付。\n\n作者：魏夫人",
        "《步蟾宫》\n东风又送酴醾信。早吹得、愁成潘鬓。花开犹似十年前，人不似、十年前俊。\r\n水边珠翠香成阵。也消得、燕窥莺认。归来沉醉月朦胧，觉花气、满襟犹润。\n\n作者：钟过",
        "《苏幕遮》\n不忧贫，不恋富。大悟之人，开著波罗铺。内有真知无价宝，欲识真如，正照菩提路。\n贪爱心，须除去。清净法身，直是堪凭据。忍辱波罗为妙药，服了一圆，万病都新愈。\n\n作者：韩仙姑",
        "《踏莎行 · 柳絮风轻》\n柳絮风轻，梨花雨细。春阴院落帘垂地。碧溪影里小桥横，青帘市上孤烟起。\r\n镜约关情，琴心破睡。轻寒漠漠侵鸳被。酒醒霞散脸边红，梦回山蹙眉间翠。\n\n作者：谢逸",
        "《采桑子》\n冰霜林里争先发，独压群花。风送清笳。更引轻烟淡淡遮。\n抱墙溪水弯环碧，月色清华。疏影横斜。恰似林逋处士家。\n\n作者：谢逸",
        "《醉桃源 · 其三 · 雪》\n晨光晓色扫檐晶。寒斋蝶梦惊。乱飘鸳瓦细无声。游扬柳丝轻。\r\n书幌冷，竹窗明。柴门只独扃。一尊浊酒为谁倾。梅花相对清。\n\n作者：谢逸",
        "《太常引》\n荒山连水水连天。忆曾上、桂江船。风雨过吴川。又却在、潇湘岸边。\n不堪追念，浪萍踪迹，虚度夜如年。风外晓钟传。尚独对、残灯未眠。\n\n作者：韩玉",
        "《太常引》\n东城归路水云间。几曾放、梦魂闲。何日整归鞍。又人对、西风凭栏。\n温柔情性，系怀伤感，欲诉诉应难。愁聚两眉端。又叠起、千山万山。\n\n作者：韩玉",
        "《齐天乐 · 寿谢丞》\n南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。\n三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。\n\n作者：钟辰翁",
        "《浪淘沙令 · 其一》\n莫上玉楼看。花雨斑斑。四垂罗幕护朝寒。燕子不知人去也，飞认阑干。\r\n回首几关山。后会应难。相逢之有梦魂间。可奈梦随春漏短，不到江南。\n\n作者：韩疁",
        "《鹊桥仙》\n月胧星淡，南飞乌鹊，暗数秋期天上。锦楼不到野人家，但门外、清流叠嶂。\r\n一杯相属，佳人何在，不见绕梁清唱。人间平地亦崎岖，叹银汉、何曾风浪。\n\n作者：谢薖",
        "《夜行船 · 别情》\n昨夜佳期初共。鬓云低、翠翘金凤。尊前和笑不成歌，意偷转、眼波微送。\r\n草草不容成楚梦。渐寒深、翠帘霜重。相看送到断肠时，月西斜、画楼钟动。\n\n作者：谢绛",
        "《木兰花慢 · 许侍郎奕生日十月二十四日》\n记北人骑屋，看龙首、许仲元。自拥节来归，持荷直上，谁与争先。好官到头做彻，些儿欠缺便徒然。我爱庆元龙首，当春不逐时妍。\n人生天地两仪间。且住百来年。数初度庚寅，未来甲子，尽自宽闲。太平竟须公等，终不成、造物谩生贤。拓取面前路径，着身常要平宽。\n\n作者：魏了翁",
        "《南歌子 · 即席次韵张太傅方为叔母生日赋》\n暮雨收尘马，薰风起箨龙。夜凉人锁武成宫。却忆亲旁、寿饼荐油葱。\n谁锡诗人类，应晞颖谷封。儿行虽远母心通。触拨今宵、梦逐彩云东。\n\n作者：魏了翁",
        "《浪淘沙令 · 刘左史光祖之生正月十日李夫人之生以十九日赋两词寄之》\n鹤外倚楼看。云飐晴天。天高鸡犬碍云关。掉臂双仙留不彻，还任人间。\r\n客佩振珊珊。来贺平安。年年直待卷灯还。似是天公偏着意，占破春闲。\n\n作者：魏了翁",
        "《喜迁莺 · 即席次韵南叔兄同亲友饯王万里万回宣幕》\n鬓霜盈握。叹刍牧荒墟，稻粱衰索。落日牛羊，晚云鸿雁，傍地飞空无托。牧人困和雨睡，田父醉连云酌。醉梦未醒，虎嗥川谷，麇惊林薄。\n离别。谁不恶。心事同时，都不论离合。眼底时几，鼻端人物，谁辨北征东略。最怜世途局趣，只道书生疏阔。无可赠君，松阴庭院，菊华篱落。\n\n作者：魏了翁",
        "《解连环》\n雁空辽邈。衬鱼鳞浪浅，护霜云薄。念故人、千里音尘，正山月朦胧，水村依约。见说瑶姬，拥十二、碧峰如削。倚孤芳澹伫，冷笑岁华，可堪寂寞。\n情多为谁瘦弱。爱吹芗弄粉，斜搴珠箔。自然林壑精神，想回首东风，万花羞落。梦绕南楼，对皓月、忍思量著。但销凝、夜阑酒醒，数声画角。\n\n作者：谢懋",
        "《霜天晓角 · 桂花》\n绿云剪叶。低护黄金屑。占断花中声誉，香与韵、两清洁。\r\n胜绝。君听说。是他来处别。试看仙衣犹带，金庭露、玉阶月。\n\n作者：谢懋",
        "《一丛花 · 次韵斯远》\n翻空雪浪送飞花。春晓媚霜华。风回点点迷人处，峭寒轻、诗思殊佳。双燕未来，断鸿何在，微雨又天涯。\r\n绮窗明暗是谁家。雕槛馥兰芽。画檐帘幕黄昏后，试倾杯、笑语喧哗。聚散人生，吾侪老矣，醉墨任横斜。\n\n作者：韩淲",
        "《朝中措 · 梅月圆》\n为兹春酒寿诗翁。我辈一尊同。香动梅梢圆月，年年先得东风。\n冰溪清浅流环玉，莲幕漫从容。但愿人生长久，挥弦目送飞鸿。\n\n作者：韩淲",
        "《一剪梅 · 腊前梅》\n一朵梅花百和香。浅色春风，别样宫妆。西湖衣钵更难忘。雪意江天，浑断人肠。\n清夜横斜竹影窗。赢得相思，魂梦悠扬。玉溪山外水云乡。茅舍疏篱，不换金章。\n\n作者：韩淲",
        "《柳梢青 · 玉水明沙》\n玉水明沙。峰回路转，城倚桥斜。老我登临，同谁酩酊，一望还赊。\n飞鸿杳霭天涯。但拚取、心情酒家。紫菊枝枝，红茱颗颗，休问年华。\n\n作者：韩淲",
        "《祝英台近 · 寒食词》\n馆娃宫，采香径，范蠡五湖侧。子夜吴歌，声缓不须拍。崇桃积李花闲，芳洲绿遍，更冉冉、柳丝无力。试思忆。\n老去一片身心，孤负好春色。古往今来，时序恼行客。去年今日山中，如何知得。却又在、他乡寒食。\n\n作者：韩淲",
        "《一剪梅 · 醉中》\n醉倒城中不过溪。溪外无尘，惟掩柴扉。水浮桥漾翠烟霏。一片闲情，能几人知。\n留饮君家絮帽敧。爆竹声中，万事如斯。梅催春动已熹微。尔既能来，我亦何疑。\n\n作者：韩淲",
        "《一剪梅 · 闻箜篌》\n缥渺神仙云雾窗。说与苏州，未断人肠。带湖烟月堕苍茫。唤醒嫦娥，春笋纤长。\n马上琵琶半额妆。拨尽相思，十二巫阳。疏□清梦入潇湘。佩玉鸣鸾，吹下天香。\n\n作者：韩淲",
        "《摊破浣溪沙 · 杨梅》\n生与真妃姓氏同。家随西子苎萝东。谁道玉肌寒起粟，酒能红。\r\n火齐烧空来上苑，冰浆凝露在西宫。不似荔枝生处远，恨薰风。\n\n作者：韩淲",
        "《鹧鸪天》\n枫落河梁野水秋。澹烟衰草接郊丘。醉眠小坞黄茅店，梦倚高城赤叶楼。\r\n天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。\n\n作者：苏庠",
        "《品令 · 舟次五羊》\n夜萧索。侧耳听、清海楼头吹角。停归棹、不觉重门闭，恨只恨、暮潮落。\r\n偷想红啼绿怨，道我真个情薄。纱窗外、厌厌新月上，也应则、睡不著。\n\n作者：颜博文",
        "《如梦令》\n道是梨花不是。道是杏花不是。白白与红红，别是东风情味。\r\n曾记。曾记。人在武陵微醉。\n\n作者：严蕊",
        "《鹊桥仙》\n碧梧初出，桂花才吐，池上水花微谢。穿针人在合欢楼，正月露、玉盘高泻。\n蛛忙鹊懒，耕慵织倦，空做古今佳话。人间刚道隔年期，指天上、方才隔夜。\n\n作者：严蕊",
        "《渔家傲 · 和门人祝寿》\n七十馀年真一梦。朝来寿斝儿孙奉。忧患已空无复痛。心不动。此间自有千钧重。\r\n早岁文章供世用。中年禅味疑天纵。石塔成时无一缝。谁与共。人间天上随他送。\n\n作者：苏辙",
        "《贺新郎 · 其一》\n兰芷湘东国。正愁予、一江红叶，水程孤驿。欲写潇湘无限意，那得如椽彩笔。但满眼、西风萧瑟。我所思兮何处所，在镡津、津上沧湾侧。谁氏子，阆风客。\n阆风仙客才无敌。赋悲秋、抑扬顿挫，流离沈郁。百赋千诗朝复暮，解道波涛春力。忆共尔、乘槎吹笛。八表神游吾梦见，渺洞庭、青草烟波隔。空怅望，楚天碧。\n\n作者：严仁",
        "《木兰花慢 · 社日有怀》\n东风吹雾雨，更吹起、裌衣寒。正莽莽丛林，潭潭伐鼓，郁郁焚兰。阑干曲、多少意，看青烟如篆绕溪湾。桑柘绿阴犹薄，杏桃红雨初翻。\n飞花片片走潺湲。问何日西还。叹扰扰人生，纷纷离合，渺渺悲欢。想云軿、何处也，对芳时、应只在人间。惆怅回纹锦字，断肠斜日云山。\n\n作者：严仁",
        "《鹧鸪天 · 闺思》\n多病春来事事慵。偶因扑蝶到庭中。落红万叠花经雨，斜碧千条柳因风。\r\n深院宇，小帘栊。几年离别恰相逢。擎觞未饮心先醉，为有春愁似酒浓。\n\n作者：严仁",
        "《鹧鸪天 · 别意》\n行尽春山春事空。别愁离恨满江东。三更鼓润官楼雨，五夜灯残客舍风。\r\n寒淡淡，晓胧胧。黄鸡催断丑时钟。紫骝嚼勒金衔响，冲破飞花一道红。\n\n作者：严仁",
        "《鹧鸪天 · 惜别》\n一曲危弦断客肠。津桥捩柂转牙樯。江心云带蒲帆重，楼上风吹粉泪香。\r\n瑶草碧，柳芽黄。载将离恨过潇湘。请君看取东流水，方识人间别意长。\n\n作者：严仁",
        "《沁园春 · 情若连环》\n情若连环，恨如流水，甚时是休。也不须惊怪，沈郎易瘦，也不须惊怪，潘鬓先愁。总是难禁，许多魔难，奈好事教人不自由。空追想，念前欢杳杳，后会悠悠。\r\n凝眸。悔上层楼。谩惹起、新愁与旧愁。向彩笺写遍，相思字了，重重封卷，密寄书邮。料到伊行，时时开看，一看一回和泪收。须知道，似这般病染，两处心头。\n\n作者：苏轼",
        "《浪淘沙 · 探春》\n昨日出东城，试探春情。墙头红杏暗如倾。槛内群芳芽未吐，早已回春。\r\n绮陌敛香尘，雪霁前村。东君用意不辞辛。料想春光先到处，吹绽梅英。\n\n作者：苏轼",
        "《一丛花 · 初春病起》\n今年春浅腊侵年。冰雪破春妍。东风有信无人见，露微意、柳际花边。寒夜纵长，孤衾易暖，钟鼓渐清圆。\r\n朝来初日半含山。楼阁淡疏烟。游人便作寻芳计，小桃杏、应已争先。衰病少情，疏慵自放，惟爱日高眠。\n\n作者：苏轼",
        "《祝英台近 · 惜别》\n挂轻帆，飞急桨，还过钓台路。酒病无聊，敧枕听鸣橹。断肠簇簇云山，重重烟树，回首望、孤城何处。\r\n闲离阻。谁念萦损襄王，何曾梦云雨。旧恨前欢，心事两无据。要知欲见无由，痴心犹自，倩人道、一声传语。\n\n作者：苏轼",
        "《瑞鹧鸪 · 寒食未明至湖上，太守未来，两县令先在》\n城头月落尚啼乌。朱舰红船早满湖。鼓吹未容迎五马，水云先已漾双凫。\r\n映山黄帽螭头舫，夹岸青烟鹊尾鑪。老病逢春只思睡，独求僧榻寄须臾。\n\n作者：苏轼",
        "《瑞鹧鸪 · 观潮》\n碧山影里小红旗，侬是江南踏浪儿。拍手欲嘲山简醉，齐声争唱《浪婆词》。\r\n西兴渡口帆初落、渔浦山头日未敧。侬欲送潮歌底曲，尊前还唱使君诗。\n\n作者：苏轼",
        "《蝶恋花 · 代人赠别》\n一颗樱桃樊素口。不爱黄金，只爱人长久。学画鸦儿犹未就，眉尖已作伤春皱。\r\n扑蝶西园随伴走。花落花开，渐解相思瘦。破镜重圆人在否，章台折尽青青柳。\n\n作者：苏轼",
        "《减字木兰花 · 过吴兴，李公择生子，三日会客。作此词戏之》\n维熊佳梦，释氏老君曾抱送。壮气横秋，未满三朝已食牛。\r\n犀钱玉果，利市平分沾四坐。多谢无功，此事如何到得侬。\n\n作者：苏轼",
        "《河满子 · 湖州作，寄益守冯当世》\n见说岷峨悽怆，旋闻江汉澄清。但觉秋来归梦好，西南自有长城。东府三人最少，西山八国初平。\r\n莫负花溪纵赏，何妨药市微行。试问当垆人在否，空教是处闻名。唱著子渊新曲，应须分外含情。\n\n作者：苏轼",
        "《阮郎归》\n一年三度过苏台，清尊长是开。佳人相问苦相猜：「这回来不来？」\r\n情未尽，老先催，人生真可咍。他年桃李阿谁栽。刘郎双鬓衰。\n\n作者：苏轼",
        "《南歌子 · 别润守许仲涂》\n欲执河梁手，还升月旦堂。酒阑人散月侵廊，北客明朝归去、雁南翔。\r\n窈窕高明玉，风流郑季庄。一时分散水云乡，惟有落花芳草、断人肠。\n\n作者：苏轼",
        "《采桑子 · 润州多景楼与孙巨源相遇》\n多情多感仍多病，多景楼中，樽酒相逢，乐事回头一笑空。\r\n停杯且听琵琶语，细撚轻拢，醉脸春融，斜照江天一抹红。\n\n作者：苏轼",
        "《更漏子 · 送孙巨源》\n水涵空，山照市。西汉二疏乡里。新白发，旧黄金。故人恩义深。\r\n海东头，山尽处。自古客槎来去。槎有信，赴秋期。使君行不归。\n\n作者：苏轼",
        "《水龙吟 · 咏笛材》\n楚山修竹如云，异材秀出千林表。龙须半剪，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去后，知辜负、秋多少。\r\n闻道岭南太守，后堂深、绿珠娇小。绮窗学弄，《梁州》初遍，《霓裳》未了。嚼徵含宫，泛商流羽，一声云杪。为使君洗尽，蛮风瘴雨，作《霜天晓》。\n\n作者：苏轼",
        "《减字木兰花 · 送东武令赵晦之失官归海州》\n贤哉令尹，三仕已之无喜愠。我独何人，犹把虚名玷搢绅。\r\n不如归去，二顷良田无觅处。归去来兮，待有良田是几时。\n\n作者：苏轼",
        "《画堂春 · 寄子由》\n柳花飞处麦摇波，晚湖净，鉴新磨。小舟飞棹去如梭，齐唱采菱歌。\r\n平野水云溶漾，小楼风日晴和。济南何在暮云多，归去奈愁何。\n\n作者：苏轼",
        "《江神子 · 前瞻马耳九仙山》\n前瞻马耳九仙山，碧连天，晚云闲。城上高台，真个是超然。莫使匆匆云雨散，今夜里，月婵娟。\r\n小溪鸥鹭静联拳，去翩翩，点轻烟。人事凄凉，回首便他年。莫忘使君歌笑处，垂柳下，矮槐前。\n\n作者：苏轼",
        "《浣溪沙 · 荷花》\n四面垂杨十顷荷，问言何处最花多。画楼南畔夕阳和。\r\n天气乍凉人寂寞，光阴须得酒消磨。且来花里听笙歌。\n\n作者：苏轼",
        "《蝶恋花 · 暮春别李公择》\n簌簌无风花自堕。寂寞园林，柳老樱桃过。落日有情还照坐，山青一点横云破。\r\n路尽河回人转舵。系缆渔村，月暗孤灯火。凭仗飞魂招《楚些》，我思君处君思我。\n\n作者：苏轼",
        "《洞仙歌 · 咏柳》\n江南腊尽，早梅花开后。分付新春与垂柳。细腰肢、自有入格风流，仍更是、骨体清英雅秀。\r\n永丰坊那畔，尽日无人，谁见金丝弄晴昼。断肠是、飞絮时，绿叶成阴，无个事、一成消瘦。又莫是、东风逐君来，便吹散眉间，一点春皱。\n\n作者：苏轼",
        "《浣溪沙 · 缥缈红妆照浅溪》\n缥缈红妆照浅溪，薄云疏雨不成泥。送君何处古台西。\r\n废沼夜来秋水满，茂林深处晚莺啼。行人肠断草凄迷。\n\n作者：苏轼",
        "《浣溪沙 · 徐州石潭谢雨，道上作五首。潭在城东二十里，常与泗水增减，清浊相应（其五）》\n软草平莎过雨新，轻沙走马路无尘。何时收拾耦耕身。\r\n日暖桑麻光似泼，风来蒿艾气如薰。使君元是此中人。\n\n作者：苏轼",
        "《千秋岁 · 徐州重阳作》\n浅霜侵绿，发少仍新沐。冠直缝，巾横幅。美人怜我老，玉手簪金菊。秋露重，真珠落袖沾馀馥。\r\n坐上人如玉。花映花奴肉。蜂蝶乱，飞相逐。明年人纵健，此会应难复。须细看，晚来月上和银烛。\n\n作者：苏轼",
        "《浣溪沙 · 彭门送梁左藏》\n怪见眉间一点黄，诏书催发羽书忙。从教娇泪洗红妆。\r\n上殿云霄生羽翼，论兵齿颊带冰霜。归来衫袖有天香。\n\n作者：苏轼",
        "《南歌子 · 琥珀装腰佩》\n琥珀装腰佩，龙香入领巾。只应飞燕是前身。共看剥蔥纤手、舞凝神。\r\n柳絮风前转，梅花雪里春。鸳鸯翡翠两争新。但得周郎一顾、胜珠珍。\n\n作者：苏轼",
        "《南歌子 · 湖州作》\n山雨潇潇过，溪桥浏浏清。小园幽榭枕蘋汀。门外月华如水、彩舟横。\r\n苕岸霜花尽，江湖雪阵平。两山遥指海门青。回首水云何处、觅孤城。\n\n作者：苏轼",
        "《南歌子 · 雨暗初疑夜》\n雨暗初疑夜，风回忽报晴。淡云斜照著山明，细草软沙溪路、马蹄轻。\r\n卯酒醒还困，仙材梦不成。蓝桥何处觅云英，只有多情流水、伴人行。\n\n作者：苏轼",
        "《南歌子 · 带酒冲山雨》\n带酒冲山雨，和衣睡晚晴。不知钟鼓报天明。梦里栩然蝴蝶、一身轻。\r\n老去才都尽，归来计未成。求田问舍笑豪英。自爱湖边沙路、免泥行。\n\n作者：苏轼",
        "《渔家傲 · 七夕》\n皎皎牵牛河汉女，盈盈临水无由语。望断碧云空日暮。无寻处，梦回芳草生春浦。\r\n鸟散馀花纷似雨，汀洲蘋老香风度。明月多情来照户。但揽取，清光长送人归去。\n\n作者：苏轼",
        "《少年游 · 玉肌铅粉傲秋霜》\n玉肌铅粉傲秋霜。准拟凤呼凰。伶伦不见，清香未吐，且糠粃吹扬。\r\n到处成双君独只，空无数、烂文章。一点香檀，谁能借箸，无复似张良。\n\n作者：苏轼",
        "《少年游 · 端午赠黄守徐君猷》\n银塘朱槛曲尘波。圆绿卷新荷。兰条荐浴，菖花酿酒，天气尚清和。\r\n好将沉醉酬佳节，十分酒、一分歌。狱草烟深，讼庭人悄，无吝宴游过。\n\n作者：苏轼",
        "《江神子 · 大雪有怀朱康叔使君，亦知使君之念我也，作此以寄之。》\n黄昏犹是雨纤纤，晓开帘，欲平檐。江阔天低，无处认青帘。孤坐冻吟谁伴我，揩病目，撚衰髯。\r\n使君留客醉厌厌，水晶盐，为谁甜。手把梅花，东望忆陶潜。雪似故人人似雪，虽可爱，有人嫌。\n\n作者：苏轼",
        "《浣溪沙》\n覆块青青麦未苏。江南云叶暗随车。临皋烟景世间无。\r\n雨脚半收檐断线，雪床初下瓦跳珠。归来冰颗乱黏须。\n\n作者：苏轼",
        "《浣溪沙》\n万顷风涛不记苏。雪晴江上麦千车。但令人饱我愁无。\r\n翠袖依风萦柳絮，绛唇得酒烂樱珠。樽前呵手镊霜须。\n\n作者：苏轼",
        "《满江红 · 寄鄂州朱使君寿昌》\n江汉西来，高楼下、蒲萄深碧。犹自带、岷峨雪浪，锦江春色。君是南山遗爱守，我为剑外思归客。对此间、风物岂无情，殷勤说。\r\n《江表传》，君休读。狂处士，真堪惜。空洲对鹦鹉，苇花萧瑟。不独笑、书生争底事，曹公黄祖俱飘忽。愿使君、还赋谪仙诗，追黄鹤。\n\n作者：苏轼",
        "《水龙吟》\n小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，空回首、烟波里。\r\n推枕惘然不见，但空江、月明千里。五湖闻道，扁舟归去，仍携西子。云梦南州，武昌南岸，昔游应记。料多情梦里，端来见我，也参差是。\n\n作者：苏轼",
        "《水龙吟 · 小沟东接长江》\n小沟东接长江，柳隄苇岸连云际。烟村潇洒，人间一鬨，渔樵早市。永昼端居，寸阴虚度，了成何事。但丝莼玉藕，珠秔锦鲤，相留恋、又经岁。\r\n因念浮丘旧侣，惯瑶池、羽觞沉醉。青鸾歌舞，铢衣摇曳，壶中天地。飘堕人间，步虚声断，露寒风细。抱素琴，独向银蟾影里，此怀难寄。\n\n作者：苏轼",
        "《江神子》\n梦中了了醉中醒。只渊明，是前生。走遍人间，依旧却躬耕。昨夜东坡春雨足，乌鹊喜，报新晴。\r\n雪堂西畔暗泉鸣。北山倾，小溪横。南望亭丘，孤秀耸曾城。都是斜川当日境，吾老矣，寄余龄。\n\n作者：苏轼",
        "《南歌子 · 晚春》\n日薄花房绽，风和麦浪轻。夜来微雨洗郊坰。正是一年春好、近清明。\r\n已改煎茶火，犹调入粥饧。使君高会有馀清。此乐无声无味、最难名。\n\n作者：苏轼",
        "《满江红》\n忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。\r\n幽梦里，传心曲。肠断处。凭他续。文君壻知否，笑君卑辱。君不见、《周南》歌《汉广》，天教夫子休乔木。便相将、左手抱琴书，云间宿。\n\n作者：苏轼",
        "《哨遍 · 为米折腰》\n为米折腰，因酒弃官，口体交相累。归去来，谁不遣君归？觉从前、皆非今是。露未晞。征夫指余归路，门前笑语喧童稚。嗟旧菊都荒，新松暗老，吾年今已如此。但小窗、容膝闭柴扉。策杖看、孤云暮鸿飞。云出无心，鸟倦知还，本非有意。\r\n噫。归去来兮。我今忘我兼忘世。亲戚无浪语，琴书中、有真味。步翠麓崎岖，泛溪窈窕，涓涓暗谷流春水。观草木欣荣，幽人自感，吾生行且休矣。念寓形、宇内复几时。不自觉、皇皇欲何之？委吾心、去留谁计。神仙知在何处？富贵非吾志。但知临水登山啸咏，自引壶觞自醉。此生天命更何疑。且乘流、遇坎还止。\n\n作者：苏轼",
        "《渔家傲 · 赠曹光州》\n些小白须何用染，几人得见星星点。作郡浮光虽似箭，君莫厌，也应胜我三年贬。\r\n我欲自嗟还不敢，向来三郡宁非忝。婚嫁事稀年冉冉，知有渐，千钧重担从头减。\n\n作者：苏轼",
        "《西江月》\n龙焙今年绝品，谷帘自古珍泉。雪芽双井散神仙。苗裔来从北苑。\r\n汤发云腴酽白，琖浮花乳轻圆。人间谁敢更争妍。斗取红窗粉面。\n\n作者：苏轼",
        "《寒食野望吟》\n乌啼鹊噪昏乔木，清明寒食谁家哭。风吹旷野纸钱飞，古墓累累春草绿。\r\n棠梨花映白杨路，尽是死生离别处。冥漠重泉哭不闻，萧萧暮雨人归去。\n\n作者：白居易",
        "《醉蓬莱 · 余谪居黄，三见重九，毎岁与太守徐君猷会于栖霞。今年公将去，乞郡湖南。念此惘然。故作是词》\n笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。\r\n此会应须烂醉，仍把紫菊红萸，细看重嗅。摇落霜风，有手栽双柳。来岁今朝，为我西顾，酹羽觞江口。会与州人，饮公遗爱，一江醇酎。\n\n作者：苏轼",
        "《西江月 · 重阳栖霞楼作》\n点点楼头细雨，重重江外平湖。当年戏马会东徐，今日凄凉南浦。\r\n莫恨黄花未吐，且教红粉相扶。酒阑不必看茱萸，俯仰人间今古。\n\n作者：苏轼",
        "《鹧鸪天 · 林断山明竹隐墙》\n林断山明竹隐墙，乱蝉衰草小池塘。翻空白鸟时时见，照水红蕖细细香。\r\n村舍外，古城旁，杖藜徐步转斜阳。殷勤昨夜三更雨，又得浮生一日凉。\n\n作者：苏轼",
        "《南歌子 · 黄州腊八日，饮怀民小阁》\n卫霍元勋后，韦平外族贤。吹笙只合在缑山，同驾彩鸾归去、趁新年。\r\n烘暖烧香阁，轻寒浴佛天。他时一醉画堂前，莫忘故人憔悴、老江边。\n\n作者：苏轼",
        "《调笑令 · 效韦应物体》\n渔父。渔父。江上微风细雨。青蓑黄蒻裳衣。\r\n红酒白鱼暮归。归暮。归暮。长笛一声何处。\n\n作者：苏轼",
        "《调笑令 · 效韦应物体》\n归雁。归雁。饮啄江南南岸。将飞却下盘桓。\r\n塞外春来苦寒。寒苦。寒苦。藻荇欲生且住。\n\n作者：苏轼",
        "《点绛唇 · 闲倚胡床》\n闲倚胡床，庾公楼外峰千朵。与谁同坐，明月清风我。\r\n别乘一来，有唱应须和。还知么，自从添个，风月平分破。\n\n作者：苏轼",
        "《西江月 · 姑熟再见胜之，次前韵》\n别梦已随流水，泪巾犹裛香泉。相如依旧是臞仙。人在瑶台阆苑。\r\n花雾萦风缥缈，歌珠滴水清圆。蛾眉新作十分妍。走马归来便面。\n\n作者：苏轼",
        "《渔家傲 · 金陵赏心亭送王胜之龙图。王守金陵，视事一日，移南郡》\n千古龙蟠并虎踞，从公一吊兴亡处。渺渺斜风吹细雨。芳草渡，江南父老留公住。\r\n公驾飞车淩彩雾，红鸾骖乘青鸾驭。却讶此洲名白鹭。非吾侣，翩然欲下还飞去。\n\n作者：苏轼",
        "《行香子 · 与泗守过南山晚归作》\n北望平川，野水荒湾，共寻春、飞步孱颜。和风弄袖，香雾萦鬟。正酒酣时，人语笑，白云间。\r\n孤鸿落照，相将归去，澹娟娟、玉宇清闲。何人无事，宴坐空山。望长桥上，灯火乱，使君还。\n\n作者：苏轼",
        "《如梦令》\n水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。\n\n作者：苏轼",
        "《如梦令》\n自净方能洗彼，我自汗流呀气。寄语澡浴人，且共肉身游戏。但洗，但洗，俯为人间一切。\n\n作者：苏轼",
        "《水调歌头》\n昵昵儿女语，灯火夜微明。恩冤尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。\r\n众禽里，真彩凤，独不鸣。跻攀分寸千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。\n\n作者：苏轼",
        "《满庭芳》\n香叆雕盘，寒生冰箸，画堂别是风光。主人情重，开宴出红妆。腻玉圆瑳素颈，藕丝嫩、新织仙裳。双歌罢，虚檐转月，馀韵尚悠扬。\r\n人间何处有，司空见惯，应谓寻常。坐中有狂客，恼乱愁肠。报道金钗坠也，十指露、春笋纤长。亲曾见，全胜宋玉，想像赋高唐。\n\n作者：苏轼",
        "《如梦令 · 寄黄州杨使君二首（其一）》\n为向东坡传语，人在玉堂深处。别后有谁来，雪压小桥无路。归去，归去，江上一犁春雨。\n\n作者：苏轼",
        "《行香子 · 茶词》\n绮席才终，欢意犹浓。酒阑时、高兴无穷。共夸君赐，初拆臣封。看分香饼，黄金缕，密云龙。\r\n斗赢一水，功敌千钟。觉凉生、两腋清风。暂留红袖，少却纱笼。放笙歌散，庭馆静，略从容。\n\n作者：苏轼",
        "《南歌子 · 湖景和前韵》\n古岸开青葑，新渠走碧流。会看光满万家楼，记取他年扶路、入西州。\r\n佳节连梅雨，馀生寄叶舟。只将菱角与鸡头，更有月明千顷、一时留。\n\n作者：苏轼",
        "《减字木兰花 · 西湖食荔支》\n闽溪珍献，过海云帆来似箭。玉座金盘，不贡奇葩四百年。\r\n轻红酽白，雅称佳人纤手擘。骨细肌香，恰似当年十八娘。\n\n作者：苏轼",
        "《浣溪沙 · 送梅庭老赴上党学官》\n门外东风雪洒裾。山头回首望三吴。不应弹铗为无鱼。\r\n上党从来天下脊，先生元是古之儒。时平不用鲁连书。\n\n作者：苏轼",
        "《渔家傲 · 送吉守江郎中》\n送客归来灯火尽，西楼淡月凉生晕。明日潮来无定准，潮来稳，舟横渡口重城近。\r\n江水似知孤客恨，《南风》为解佳人愠。莫学时流轻久困，频寄问，钱塘江上须忠信。\n\n作者：苏轼",
        "《西江月 · 坐客见和，复次韵》\n小院朱阑几曲，重城画鼓三通。更看微月转光风，归去香云入梦。\r\n翠袖争浮大白，皂罗半插斜红。灯花零落酒花秾，妙语一时飞动。\n\n作者：苏轼",
        "《木兰花令 · 次马中玉韵》\n知君仙骨无寒暑，千载相逢犹旦暮。故将别语恼佳人，要看梨花枝上雨。\r\n落花已逐回风去，花本无心莺自诉。明朝归路下塘西，不见莺啼花落处。\n\n作者：苏轼",
        "《西江月 · 杭州交代，林子中席上作》\n昨夜扁舟京口，今朝马首长安。旧官何物对新官，只有湖山公案。\r\n此景百年几变，个中下语千难。使君才气卷波澜，与把新诗判断。\n\n作者：苏轼",
        "《减字木兰花 · 凭谁妙笔》\n凭谁妙笔，横扫素缣三百尺。天下应无，此是钱塘湖上图。\r\n一般奇绝，云淡天高秋夜月。费尽丹青，只这些儿画不成。\n\n作者：无名氏",
        "《蝶恋花 · 春事阑珊芳草歇》\n春事阑珊芳草歇。客里风光，又过清明节。小院黄昏人忆别，落红处处闻啼鴂。\r\n咫尺江山分楚越。目断魂销，应是音尘绝。梦破五更心欲折，角声吹落梅花月。\n\n作者：苏轼",
        "《木兰花令 · 次欧公西湖韵》\n霜馀已失长淮阔，空听潺潺清颍咽。佳人犹唱醉翁词，四十三年如电抹。\r\n草头秋露流珠滑，三五盈盈还二八。与余同是识翁人，惟有西湖波底月。\n\n作者：苏轼",
        "《减字木兰花 · 空床响琢》\n空床响琢，花上春禽冰上雹。醉梦尊前，惊起湖风入坐寒。\r\n《转关》《镬索》，春水流弦霜入拨。月堕更阑，更请宫高奏独弹。\n\n作者：苏轼",
        "《减字木兰花 · 二月十五夜与赵德麟小酌聚星堂》\n春庭月午，摇荡香醪光欲舞。步转回廊，半落梅花婉娩香。\r\n轻风薄雾，总是少年行乐处。不似秋光，只与离人照断肠。\n\n作者：苏轼",
        "《减字木兰花 · 送赵令晦之》\n春光亭下，流水如今何在也。岁月如梭，白首相看拟奈何。\r\n故人重见，世事年来千万变。官况阑珊，惭愧青松守岁寒。\n\n作者：苏轼",
        "《木兰花令 · 高平四面开雄垒》\n高平四面开雄垒，三月风光初觉媚。园中桃李使君家，城上亭台游客醉。\r\n歌翻《杨柳》金尊沸，饮散凭阑无限意。云深不见玉关遥，草细山重残照里。\n\n作者：苏轼",
        "《木兰花令 · 元宵似是欢游好》\n元宵似是欢游好，何况公庭民讼少。万家游赏上春台，十里神仙迷海岛。\r\n平原不似高阳傲，促席雍容陪语笑。坐中有客最多情，不惜玉山拚醉倒。\n\n作者：苏轼",
        "《归朝欢 · 和苏坚伯固》\n我梦扁舟浮震泽，雪浪摇空千顷白。觉来满眼是庐山，倚天无数开青壁。此生长接淅，与君同是江南客。梦中游，觉来清赏，同作飞梭掷。\r\n明日西风还挂席，唱我新词泪沾臆。灵均去后楚山空，澧阳兰芷无颜色。君才如梦得，武陵更在西南极。竹枝词，莫傜新唱，谁谓古今隔。\n\n作者：苏轼",
        "《南歌子 · 见说东园好》\n见说东园好，能消北客愁。虽非吾土且登楼。行尽江南南岸、此淹留。\r\n短日明枫缬，清霜暗菊毬。流年回首付东流。凭仗挽回潘鬓、莫教秋。\n\n作者：苏轼",
        "《木兰花令》\n梧桐叶上三更雨，惊破梦魂无觅处。夜凉枕簟已知秋，更听寒蛩促机杼。\r\n梦中历历来时路，犹在江亭醉歌舞。樽前必有问君人，为道别来心与绪。\n\n作者：苏轼",
        "《浣溪沙 · 咏橘》\n菊暗荷枯一夜霜，新苞绿叶照林光。竹篱茅舍出青黄。\r\n香雾噀人惊半破，清泉流齿怯初尝。吴姬三日手犹香。\n\n作者：苏轼",
        "《浣溪沙 · 端午》\n轻汗微微透碧纨，明朝端午浴芳兰。流香涨腻满晴川。\r\n彩线轻缠红玉臂，小符斜挂绿云鬟。佳人相见一千年。\n\n作者：苏轼",
        "《减字木兰花 · 己卯儋耳春词》\n春牛春杖，无限春风来海上。便与春工，染得桃红似肉红。\r\n春旙春胜，一阵春风吹酒醒。不似天涯，卷起杨花似雪花。\n\n作者：苏轼",
        "《千秋岁 · 次韵少游》\n岛边天外，未老身先退。珠泪溅，丹衷碎。声摇苍玉佩，色重黄金带。一万里，斜阳正与长安对。\r\n道远谁云会，罪大天能盖。君命重，臣节在。新恩犹可觊，旧学终难改。吾已矣，乘桴且恁浮于海。\n\n作者：苏轼",
        "《哨遍 · 睡起画堂》\n睡起画堂，银蒜押帘，珠幕云垂地。初雨歇，洗出碧罗天，正溶溶、养花天气。一霎暖风回芳草，荣光浮动，卷皱银塘水。方杏靥匀酥，花须吐绣，园林排比红翠。见乳燕、捎蝶过繁枝。忽一线、炉香逐游丝。昼永人闲，独立斜阳，晚来情味。\r\n便乘兴、携将佳丽。深入芳菲里。拨胡琴语，轻拢慢撚揔利。看紧约罗裙，急趣檀板，《霓裳》入破惊鸿起。颦月临眉，醉霞横脸，歌声悠扬云际。任满头、红雨落花飞。渐鳷鹊、楼西玉蟾低。尚徘徊、未尽欢意。君看今古悠悠，浮宦人间世。这些百岁，光阴几日，三万六千而已。醉乡路稳不妨行，但人生、要适情耳。\n\n作者：苏轼",
        "《木兰花令 · 经旬未识东君信》\n经旬未识东君信，一夕薰风来解愠。红绡衣薄麦秋寒，绿绮韵低梅雨润。\r\n瓜头绿染山光嫩，弄色金桃新傅粉。日高慵卷水晶帘，犹带春醪红玉困。\n\n作者：苏轼",
        "《西江月 · 闻道双衔凤带》\n闻道双衔凤带，不妨单著鲛绡。夜香知与阿谁烧。怅望水沉烟袅。\r\n云鬓风前绿卷，玉颜醉里红潮。莫教空度可怜宵。月与佳人共僚。\n\n作者：苏轼",
        "《华清引 · 平时十月幸莲汤》\n平时十月幸莲汤，玉甃琼梁。五家车马如水，珠玑满路旁。\r\n翠华一去掩方床，独留烟树苍苍。至今清夜月，依前过缭墙。\n\n作者：苏轼",
        "《苏幕遮 · 咏《选仙图》》\n暑笼晴，风解愠。雨后馀清，闇袭衣裾润。一局选仙逃暑困。笑指尊前、谁向青霄近。\r\n整金盆，轮玉笋。凤驾鸾车，谁敢争先进。重五休言升最紧。纵有碧油，到了输堂印。\n\n作者：苏轼",
        "《渔家傲 · 临水纵横回晚鞚》\n临水纵横回晚鞚，归来转觉情怀动。梅笛烟中闻几弄，秋阴重，西山雪淡云凝冻。\r\n美酒一杯谁与共，尊前舞雪狂歌送。腰跨金鱼旌旆拥，将何用，只堪妆点浮生梦。\n\n作者：苏轼",
        "《浣溪沙 · 道字娇讹语未成》\n道字娇讹语未成，未应春阁梦多情。朝来何事绿鬟倾。\r\n彩索身轻长趁燕，红窗睡重不闻莺。困人天气近清明。\n\n作者：苏轼",
        "《南歌子 · 暮春》\n紫陌寻春去，红尘拂面来。无人不道看花回。惟见石榴新蕊、一枝开。\r\n冰簟堆云髻，金尊滟玉醅。绿阴青子莫相催，留取红巾千点、照池台。\n\n作者：苏轼",
        "《南歌子 · 寸恨谁云短》\n寸恨谁云短，绵绵岂易裁。半年眉绿未曾开。明月好风闲处、是人猜。\r\n春雨消残冻，温风到冷灰。尊前一曲为谁哉。留取曲终一拍、待君来。\n\n作者：苏轼",
        "《减字木兰花 · 玉房金蕊》\n玉房金蕊，宜在玉人纤手里。淡月朦胧，更有微微弄袖风。\r\n温香熟美，醉幔云鬟垂两耳。多谢春工，不是花红是玉红。\n\n作者：苏轼",
        "《阮郎归 · 梅花》\n暗香浮动月黄昏，堂前一树春。东风何事入西邻，儿家常闭门。\r\n雪肌冷，玉容真。香顋粉未匀。折花欲寄岭头人，江南日暮云。\n\n作者：苏轼",
        "《桃源忆故人· 暮春》\n华胥梦断人何处。听得莺啼红树。几点蔷薇香雨。寂寞闲庭户。\r\n暖风不解留花住。片片着人无数。楼上望春归去。芳草迷归路。\n\n作者：苏轼",
        "《荷华媚 · 荷花》\n霞苞电荷碧。天然地、别是风流标格。重重青盖下，千娇照水，好红红白白。\r\n每怅望、明月清风夜，甚低迷不语，夭邪无力。终须放、船儿去，清香深处住，看伊颜色。\n\n作者：苏轼",
        "《西江月 · 咏梅》\n马趁香微路远，沙笼月淡烟斜。渡波清彻映妍华。倒绿枝寒凤挂。\r\n挂凤寒枝绿倒，华妍映彻清波。渡斜烟淡月笼沙。远路微香趁马。\n\n作者：苏轼",
        "《蝶恋花 · 送潘大临》\n别酒劝君君一醉。清润潘郎，又是何郎壻。记取钗头新利市，莫将分付东邻子。\r\n回首长安佳丽地。三十年前，我是风流帅。为向青楼寻旧事，花枝缺处馀名字。\n\n作者：苏轼",
        "《雨中花慢 · 邃院重帘何处》\n邃院重帘何处，惹得多情，愁对风光。睡起酒阑花谢，蝶乱蜂忙。今夜何人，吹笙北岭，待月西厢。空怅望处，一株红杏，斜倚低墙。\r\n羞颜易变，傍人先觉，到处被著猜防。谁信道，些儿恩爱，无限凄凉。好事若无间阻，幽欢却是寻常。一般滋味，就中香美，除是偷尝。\n\n作者：苏轼",
        "《雨中花慢 · 嫩脸羞蛾因甚》\n嫩脸羞蛾因甚，化作行云，却返巫阳。但有寒灯孤枕，皓月空床。长记当初，乍谐云雨，便学鸾凰。又岂料、正好三春桃李，一夜风霜。\r\n丹青□画，无言无笑，看了漫结愁肠。襟袖上，犹存残黛，渐减馀香。一自醉中忘了，奈何酒后思量。算应负你，枕前珠泪，万点千行。\n\n作者：苏轼",
        "《浣溪沙 · 风压轻云贴水飞》\n风压轻云贴水飞。乍晴池馆燕争泥。沈郎多病不胜衣。\r\n沙上不闻鸿雁信，竹间时有鹧鸪啼。此情惟有落花知。\n\n作者：苏轼",
        "《南歌子·笑怕蔷薇罥》\n笑怕蔷薇罥，行忧宝瑟僵。美人依约在西厢，只恐暗中迷路、认馀香。\r\n午夜风翻幔，三更月到床。簟纹如水玉肌凉，何物与侬归去、有残妆。\n\n作者：苏轼",
        "《江神子 · 墨云拖雨过西楼》\n墨云拖雨过西楼，水东流，晚烟收。柳外残阳，回照动帘钩。今夜巫山真个好，花未落，酒新篘。\r\n美人微笑转星眸，月华羞，捧金瓯。歌扇萦风，吹散一春愁。试问江南诸伴侣，谁似我，醉扬州。\n\n作者：苏轼",
        "《江神子 · 腻红匀脸衬檀唇》\n腻红匀脸衬檀唇，晚妆新，暗伤春。手撚花枝，谁会两眉颦。连理带头双□□，留待与、个中人。\r\n淡烟笼月绣帘阴，画堂深，夜沈沈。谁道□□，□系得人心。一自绿窗偷见后，便憔悴、到如今。\n\n作者：苏轼",
        "《蝶恋花 · 记得画屏初会遇》\n记得画屏初会遇。好梦惊回，望断高唐路。燕子双飞来又去。纱窗几度春光暮。\r\n那日绣帘相见处。低眼佯行，笑整香云缕。敛尽春山羞不语。人前深意难轻诉。\n\n作者：苏轼",
        "《蝶恋花》\n昨夜秋风来万里。月上屏帏，冷透人衣袂。有客抱衾愁不寐，那堪玉漏长如岁。\r\n羁舍留连归计未。梦断魂销，一枕相思泪。衣带渐宽无别意，新书报我添憔悴。\n\n作者：苏轼",
        "《蝶恋花 · 雨霰疏疏经泼火》\n雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。\r\n苦被多情相折挫。病绪厌厌，浑似年时个。绕遍回廊还独坐。月笼云暗重门锁。\n\n作者：苏轼",
        "《蝶恋花 · 蝶懒莺慵春过半》\n蝶懒莺慵春过半。花落狂风，小院残红满。午醉未醒红日晚，黄昏帘幕无人卷。\r\n云鬓鬅松眉黛浅。总是愁媒，欲诉谁消遣。未信此情难系绊，杨花犹有东风管。\n\n作者：苏轼",
        "《行香子 · 三入承明》\n三入承明，四至九卿。问儒生、何辱何荣。金张七叶，纨绮貂缨。无汗马事，不献赋，不明经。\r\n成都卜肆，寂寞君平。郑子真、岩谷躬耕。寒灰炙手，人重人轻。除竺乾学，得无念，得无名。\n\n作者：苏轼",
        "《菩萨蛮 · 回文秋闺怨》\n井桐双照新妆冷，冷妆新照双桐井。羞对井花愁，愁花井对羞。\r\n影孤怜夜永，永夜怜孤影。楼上不宜秋，秋宜不上楼。\n\n作者：苏轼",
        "《菩萨蛮 · 回文冬闺怨》\n雪花飞暖融香颊，颊香融暖飞花雪。欺雪任单衣，衣单任雪欺。\r\n别时梅子结，结子梅时别。归恨不开迟，迟开不恨归。\n\n作者：苏轼",
        "《菩萨蛮 · 湿云不动溪桥冷》\n湿云不动溪桥冷。嫩寒初透东风影。桥下水声长。一枝和月香。\r\n人怜花似旧。花比人应瘦。莫凭小栏干。夜深花正寒。\n\n作者：苏轼",
        "《踏莎行》\n这个秃奴，修行忒煞。云山顶上空持戒。一从迷恋玉楼人，鹑衣百结浑无奈。\r\n毒手伤人，花容粉碎。空空色色今何在。臂间刺道苦相思，这回还了相思债。\n\n作者：苏轼",
        "《鹧鸪天 · 佳人》\n罗带双垂画不成。殢人娇态最轻盈。酥胸斜抱天边月，玉手轻弹水面冰。\r\n无限事，许多情。四弦丝竹苦丁宁。饶君拨尽相思调，待听梧桐叶落声。\n\n作者：苏轼",
        "《西江月 · 佳人》\n碧雾轻笼两凤，寒烟淡拂双鸦。为谁流睇不归家。错认门前过马。\r\n有意偷回笑眼，无言强整衣纱。刘郎一见武陵花。从此春心荡也。\n\n作者：苏轼",
        "《忆仙姿 · 曾宴桃源深洞》\n曾宴桃源深洞。一曲舞鸾歌凤。长记欲别时，和泪出门相送。\r\n如梦。如梦。残月落花烟重。\n\n作者：李存勖",
        "《多丽》\n想人生，美景良辰堪惜。向其间、赏心乐事，古来难是并得。况东城、凤台沁苑，泛清波、残照金碧。露洗华桐，烟菲丝柳，绿阴摇曳，荡春一色。画堂回、玉簪琼佩，高会尽词客。清歌久、重燃绛蜡，别就瑶席。\n有翩若惊鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫漫轻掷。\n\n作者：聂冠卿",
        "《鹧鸪天 · 寄李之问》\n玉惨花愁出凤城。莲花楼下柳青青。尊前一唱阳关后，别个人人第五程。\r\n寻好梦，梦难成。况谁知我此时情？枕前泪共帘前雨，隔个窗儿滴到明。\n\n作者：聂胜琼",
        "《水调歌头 · 沧浪亭》\n潇洒太湖岸，淡伫洞庭山。鱼龙隐处，烟雾深锁渺弥间。方念陶朱张翰，忽有扁舟急桨，撇浪载鲈还。落日暴风雨，归路绕汀湾。\r\n丈夫志，当景盛，耻疏闲。壮年何事憔悴，华发改朱颜。拟借寒潭垂钓，又恐鸥鸟相猜，不肯傍青纶。刺棹穿芦荻，无语看波澜。\n\n作者：苏舜钦",
        "《满庭芳 · 咏茶》\n雅燕飞觞，清谈挥麈，使君高会群贤。密云双凤，初破缕金团。窗外炉烟自动，开瓶试、一品香泉。轻涛起，香生玉乳，雪溅紫瓯圆。\r\n娇鬟，宜美盼，双擎翠袖，稳步红莲。座中客翻愁，酒醒歌阑。点上纱笼画烛，花骢弄、月影当轩。频相顾，馀欢未尽，欲去且留连。\n\n作者：米芾",
        "《临江仙 · 羽扇纶巾风袅袅》\n羽扇纶巾风袅袅，东厢月到蔷薇。新声谁唤出罗帏。龙须将笛绕，雁字入筝飞。\r\n陶写中年须个里，留连月扇云衣。周郎去后赏音稀。为君持酒听，那肯带春归。\n\n作者：范成大",
        "《如梦令》\n莺嘴啄花红溜，燕尾点波绿皱。指冷玉笙寒，吹彻小梅春透。依旧，依旧，人与绿杨俱瘦。\n\n作者：秦观",
        "《点绛唇 · 闺思》\n寂寞深闺，柔肠一寸愁千缕。惜春春去，几点催花雨。\r\n倚遍阑干，只是无情绪。人何处，连天芳草，望断归来路。\n\n作者：李清照",
        "《蝶恋花 · 春暮》\n遥夜亭皋闲信步，才过清明，渐觉伤春暮。数点雨声风约住，朦胧澹月云来去。\r\n桃李依依香暗度，谁在秋千，笑里轻轻语。一片芳心千万绪，人间没个安排处。\n\n作者：李煜",
        "《虞美人 · 春怨》\n风回小院庭芜绿，柳眼春相续。凭阑半日独无言，依旧竹声新月似当年。\r\n笙歌未散尊罍在，池面冰初解。烛明香暗画堂深，满鬓青霜残雪思难任。\n\n作者：李煜",
        "《虞美人 · 曲阑深处重相见》\n曲阑深处重相见，匀泪偎人颤。凄凉别后两应同，最是不胜清怨月明中。\r\n半生已分孤眠过，山枕檀痕涴。忆来何事最销魂，第一折枝花样画罗裙。\n\n作者：纳兰性德",
        "《一络索 · 过尽遥山如画》\n过尽遥山如画。短衣匹马。萧萧落木不胜秋，莫回首、斜阳下。\r\n别是柔肠萦挂。待归才罢。却愁拥髻向灯前，说不尽、离人话。\n\n作者：纳兰性德",
        "《小桃红 · 咏桃》\n东风有恨致玄都，吹破枝头玉，夜月梨花也相妒。\r\n不寻俗，娇鸾彩凤风流处。\r\n刘郎去也，武陵溪上，仙子淡妆梳。\n\n作者：周文质",
        "《永遇乐》\n长忆别时，景疏楼上，明月如水。美酒清歌，留连不住，月随人千里。别来三度，孤光又满，冷落共谁同醉？卷珠帘、凄然顾影，共伊到明无寐。\r\n今朝有客，来从淮上，能道使君深意。凭仗清淮，分明到海，中有相思泪。而今何在，西垣清禁，夜永露华侵被。此时看、回廊晓月，也应暗记。\n\n作者：苏轼",
        "《长相思 · 游西湖》\n南高峰，北高峰，一片湖光烟霭中。春来愁杀侬。\r\n郎意浓，妾意浓。油壁车轻郎马骢，相逢九里松。\n\n作者：康与之",
        "《转调满庭芳 · 芳草池塘》\n芳草池塘，绿阴庭院，晚晴寒透窗纱。□□金鏁，管是客来唦。寂寞尊前席上，惟□□海角天涯。能留否？酴釄落尽，犹赖有□□。\r\n当年曾胜赏，生香熏袖，活火分茶。□□龙骄马，流水轻车。不怕风狂雨骤，恰才称煮酒残花。如今也，不成怀抱，得似旧时那？\n\n作者：李清照",
        "《酒泉子 · 长忆观潮》\n长忆观潮，满郭人争江上望。来疑沧海尽成空，万面鼓声中。\r\n弄潮儿向涛头立，手把红旗旗不湿。别来几向梦中看，梦觉尚心寒。\n\n作者：潘阆",
        "《满江红 · 小住京华》\n小住京华，早又是、中秋佳节。为篱下黄花开遍，秋容如拭。四面歌残终破楚，八年风味徒思浙。苦将侬强派作蛾眉，殊未屑！\r\n身不得，男儿列；心却比，男儿烈。算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！\n\n作者：秋瑾",
        "《秦楼月 · 芳菲歇》\n芳菲歇，故园目断伤心切。伤心切。无边烟水，无穷山色。      \r\n可堪更近乾龙节，眼中泪尽空啼血。空啼血。子规声外，晓风残月。\n\n作者：向子諲",
        "《无俗念 · 灵虚宫梨花词》\n春游浩荡，是年年、寒食梨花时节。白锦无纹香烂漫，玉树琼葩堆雪。静夜沉沉，浮光霭霭，冷浸溶溶月。人间天上，烂银霞照通彻。\r\n浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙才卓荦，下土难分别。瑶台归去，洞天方看清绝。\n\n作者：丘处机",
        "《无俗念 · 竹》\n虚心翠竹，禀天然、一气生来清独。月下风前堪赏玩，嘲谑令人无俗。嫩叶萧骚，隆冬掩映，秀出千林木。英姿光润，状同玄辅寒玉。\r\n好事东里田侯，南溪新种，使我开青目。尽日高吟窗外看，风飐筠梢摇绿。冉冉幽香，萧萧疏影，坐卧清肌肉。云龛闲伴，雅怀惟称仙福。\n\n作者：丘处机",
        "《玉漏迟 · 咏怀》\n淅江归路杳。西南仰羡，投林高鸟。升斗微官，世累苦相萦绕。不入麒麟画里，又不与、巢由同调。时自笑、虚名负我，半生吟啸。\r\n扰扰马足车尘，被岁月无情，暗消年少。 钟鼎山林，一事几时曾了。 四壁秋虫夜语，更一点、残灯斜照。 清镜晓，白发又添多少。\n\n作者：元好问",
        "《长思仙 · 茶》\n一枪茶。二旗茶。休献机心名利家。无眠为作差。\r\n无为茶。自然茶。天赐休心与道家。无眠功行加。\n\n作者：马钰",
        "《千秋岁 · 送远山李夫人南归》\n几般离索，只有今番恶。塞柳凄，宫槐落。月明芳草路，人去真珠阁。问何日，衣香钗影同绡幕。  \r\n曾寻寒食约，每共花前酌。事已休，情如昨。半船红烛冷，一棹青山泊。凭任取，长安裘马争轻薄。\n\n作者：顾横波",
        "《秋波媚》\n垂杨袅袅映回汀，作态为谁青；可怜弱絮，随风来去，似我飘零。\r\n蒙蒙乱点罗衣袂，相送过长亭；叮咛嘱汝，沾泥也好，莫化浮萍。\n\n作者：无名氏",
        "《长相思》\n深花枝，浅花枝，深浅花枝相间时，花枝难似伊。 \r\n巫山高，巫山低，暮雨潇潇郎不归，空房独守时。\n\n作者：吴二娘",
        "《长相思》\n深画眉，浅画眉，蝉鬓鬅鬙云满衣，阳台行雨回。　　\r\n巫山高，巫山低，暮雨潇潇郎不归，空房独守时。\n\n作者：吴二娘",
        "《江城子 · 忆梦》\n梦中本是伤心路。芙蓉泪，樱桃语。满帘花片，都受人心误。遮莫今宵风雨话，要他来，来得么。 \r\n安排无限销魂事。砑红笺，青绫被。留他无计，去便随他去。算来还有许多时，人近也，愁回处。\n\n作者：柳如是",
        "《南乡子 · 落花》\n拂断垂垂雨，伤心荡尽春风语。况是樱桃薇院也，堪悲。又有个人儿似你。\r\n莫道无归处，点点香魂清梦里。做杀多情留不得，飞去。愿他少识相思路。\n\n作者：柳如是",
        "《梦江南 · 怀人（十首）》\n人去也，人去凤城西。细雨湿将红袖意，新芜深与翠眉低。蝴蝶最迷离。\r\n人去也，人去小池台。道是情多还不是，若为恨少却教猜。一望损莓苔。\r\n人去也，人去绿窗纱。赢得病愁输燕子，禁怜模样隔天涯。好处暗相遮。\r\n人去也，人去碧梧阴。未信赚人肠断曲，却疑误我字同心。幽怨不须寻。\r\n人去也，人去小棠梨。强起落花还瑟瑟，别时红泪有些些。门外柳相依。\r\n人何在？人在小中亭。想得起来匀面后，知他和笑是无情。遮莫向谁生。\r\n人何在？人在月明中。半夜夺他金扼臂，殢人还复看芙蓉。心事好朦胧。\r\n人何在？人在木兰舟。总见客时常独语，更无知处在梳头，碧丽怨风流。\r\n人何在？人在玉阶行。不是情痴还欲住，未曾怜处却多心。应是怕情深。\r\n人何在？人在枕函边。只有被头无限泪，一时偷试又须牵。好否要他怜。\n\n作者：柳如是",
        "《正宫 · 塞鸿秋 · 浔阳即景》\n长江万里白如练，淮山数点青如淀。\r\n江帆几片疾如箭，山泉千尺飞如电。\r\n晚云都变露，新月初学扇。\r\n塞鸿一字来如线。\n\n作者：周德清",
        "《临江仙 · 堪笑一场颠倒梦》\n堪笑一场颠倒梦，元来恰似浮云。尘劳何事最相亲。今朝忙到夜，过腊又逢春。\r\n流水滔滔无住处，飞光忽忽西沉。世间谁是百年人。个中须着眼，认取自家身。\n\n作者：朱敦儒",
        "《渔家傲》\n画鼓声中昏又晓，时光只解催人老。求得浅欢风日好。齐揭调，神仙一曲渔家傲。\r\n绿水悠悠天杳杳，浮生岂得长年少。莫惜醉来开口笑。须信道，人间万事何时了。\n\n作者：晏殊",
        "《鹧鸪天 · 赏荷》\n秀樾横塘十里香，水花晚色静年芳。胭脂雪瘦薰沉水，翡翠盘高走夜光。\r\n山黛远，月波长，暮云秋影蘸潇湘。醉魂应逐凌波梦，分付西风此夜凉。\n\n作者：蔡松年",
        "《水调歌头 · 四明有狂客》\n四明有狂客，呼我谪仙人。俗缘千劫不尽，回首落红尘。我欲骑鲸归去，只恐神仙官府，嫌我醉时真。笑拍群仙手，几度梦中身。\r\n倚长松，聊拂石，坐看云。忽然黑霓落手，醉舞紫毫春。寄语沧浪流水，曾识闲闲居士，好为濯冠巾。却返天台去，华发散麒麟。\n\n作者：赵秉文",
        "《大江东去 · 用东坡先生韵》\n秋光一片，问苍苍桂影，其中何物？一叶扁舟波万顷，四顾粘天无壁。叩枻长歌，嫦娥欲下，万里挥冰雪。京尘千丈，可能容此人杰？\r\n回首赤壁矶边，骑鲸人去，几度山花发。澹澹长空今古梦，只有归鸿明灭。我欲从公，乘风归去，散此麒麟发。三山安在，玉箫吹断明月！\n\n作者：赵秉文",
        "《望江南 · 江南柳》\n江南柳，叶小未成阴。人为丝轻那忍折，莺嫌枝嫩不胜吟。留着待春深。\r\n十四五，闲抱琵琶寻。阶上簸钱阶下走，恁时相见早留心。何况到如今。\n\n作者：欧阳修",
        "《临江仙 · 庭院深深深几许》\n庭院深深深几许？云窗雾阁常扃。柳梢梅萼渐分明。春归秣陵树，人老建康城。\r\n感月吟风多少事，如今老去无成。谁怜憔悴更凋零。试灯无意思，踏雪没心情。\n\n作者：李清照",
        "《少年游 · 离多最是》\n离多最是，东西流水，终解两相逢。浅情终似，行云无定，犹到梦魂中。\r\n可怜人意，薄于云水，佳会更难重。细想从来，断肠多处，不与今番同。\n\n作者：晏几道",
        "《满江红 · 豫章滕王阁》\n万里西风，吹我上、滕王高阁。正槛外、楚山云涨，楚江涛作。何处征帆木末去，有时野鸟沙边落。近帘钩、暮雨掩空来，今犹昨。\r\n秋渐紧，添离索。天正远，伤飘泊。叹十年心事，休休莫莫。岁月无多人易老，乾坤虽大愁难着。向黄昏、断送客魂消，城头角。\n\n作者：吴潜",
        "《满江红 · 送李御带珙》\n红玉阶前，问何事、翩然引去？湖海上、一汀欧鹭，半帆烟雨。报国无门空自怨，济时有策从谁吐？过垂虹、亭下系扁舟，鲈堪煮。\r\n拚一醉，留君住。歌一曲，送君路。遍江南江北，欲归何处？世事悠悠浑未了，年光冉冉今如许！试举头、一笑问青天，天无语。\n\n作者：吴潜",
        "《满江红 · 金陵乌衣园》\n柳带榆钱，又还过、清明寒食。天一笑、满园罗绮，满城箫笛。花树得晴红欲染，远山过雨青如滴。问江南池馆有谁来？江南客。\r\n乌衣巷，今犹昔。乌衣事，今难觅。但年年燕子，晚烟馀日。抖擞一春尘土债，悲凉万古英雄迹。且芳尊随分趁芳时，休虚掷。\n\n作者：吴潜",
        "《南柯子 · 池水凝新碧》\n池水凝新碧，阑花驻老红。有人独立画桥东。手把一枝杨柳、系春风。\r\n鹊绊游丝坠，蜂拈落蕊空。秋千庭院小帘栊。多少闲情闲绪、雨声中。\n\n作者：吴潜",
        "《海棠春 · 己未清明对海棠有赋》\n海棠亭午沾疏雨，便一饷、胭脂尽吐。老去惜花心，相以花无语。\r\n羽书万里飞来处，报扫荡、狐嗥兔舞。濯锦古江头，飞景还如许！\n\n作者：吴潜",
        "《水调歌头 · 焦山》\n铁瓮古形势，相对立金焦。长江万里东注，晓吹卷惊涛。天际孤云来去，水际孤帆上下，天共水相邀。远岫忽明晦，好景画难描。\r\n混隋陈，分宋魏，战孙曹。回头千载陈迹，痴绝倚亭皋。惟有汀边鸥鹭，不管人间兴废，一抹度青霄。安得身飞去，举手谢尘嚣。\n\n作者：吴潜",
        "《鹊桥仙 · 扁舟昨泊》\n扁舟昨泊，危亭孤啸，目断闲云千里。前山急雨过溪来，尽洗却、人间暑气。\r\n暮鸦木末，落凫天际，都是一团秋意。痴儿騃女贺新凉，也不道、西风又起。\n\n作者：吴潜",
        "《南乡一剪梅 · 招熊少府》\n南阜小亭台，薄有山花取次开。寄语多情熊少府；晴也须来，雨也须来。\r\n随意且衔杯，莫惜春衣坐绿苔。若待明朝风雨过，人在天涯！春在天涯。\n\n作者：虞集",
        "《浪淘沙 · 借问江潮与海水》\n借问江潮与海水，何似君情与妾心？\r\n相恨不如潮有信，相思始觉海非深。\n\n作者：白居易",
        "《赤枣子 · 风淅淅》\n风淅淅，雨纤纤。难怪春愁细细添。记不分明疑是梦，梦来还隔一重帘。\n\n作者：纳兰性德",
        "《九张机》\n夜半芭蕉落雨密，不胜彩丝过织机。一梭一线红烛泪，织成九张醉梦里。\r\n一张机，春雷一声动天地，天地不知谁梦泣。似梦非醒，一场美丽，红烛无人剔。\r\n二张机，春江水暖寒鸭戏，柳树枝头飞黄鹂。你我未老，各奔东西，空愁一江水。\r\n三张机，采桑牧蚕为求丝，推机传梭为谁衣？　燕子画楼，荷寄兰溪，夜半听鹰涕。\r\n四张机，朝朝暮暮弄横笛，哀哀怨怨无处依。一处相聚？几多别离，为谁白发髻？\r\n五张机，梅花虽瘦雪中立，荷花不染出淤泥。花开照人，花落逝水，白发于风吹。\r\n六张机，一心盛开百花枝，未曾争春群芳嫉。红装无过，绿锁深闺，推窗月未归。\r\n七张机，梭走一线心一缕，月明一晚人未息。梭本无言，线为寒衣，此月何处寄？\r\n八张机，浮光掠影叹无期，彩云追月盘如玉。相思别处，此情遥寄，酒醉忘别离。\r\n九张机，素笺落红谁人惜，画轴依旧谁人题？一场离恨，两处分飞，何季再相随？\r\n春望，遥望柳上飞黄鹂，一抹浅绿春故里。燕子飞来，应有消息，空等一嘴泥。\r\n秋守，大雁一行往南飞，声声凄凉落霞追，烟雨茫茫，菊花洗洗，消瘦一地。\r\n\r\n流水不解落花意，落花逝去葬流水。千头万绪君不知，来年柳绿故人迟。\r\n一张机，一梭才去一梭痴。丝丝缠乱犹不识。菱窗院外，紫竹凝咽，曲曲是相知。\r\n两张机，春尘早惹旧织衣。红粉香坠难梦离。黄花碧草，秦人巷里，夜夜莺儿啼。\r\n三张机，芊芊素手为君织，羞遮罗锦巧心思。金樽唱晚，月斜窗纸，一梦醉兰池。\r\n四张机，欲织鸳鸯断梭机，东风怎奈花影稀。惊弦声断，无聊燕去，何日是归期？\r\n五张机，横纹先织陆郎诗，春旧人瘦恐花知。泪痕偷掩，红筏难续，不敢说相思。\r\n六张机，晓寒漏断语咿咿，怨冷秋千画锦嘶。初霜还道，菱花镜里，白发可依稀。\r\n七张机，行行都是连理枝，尺素忽传青鸟迟，黛山方解，摇红烛影，愿遂可双栖？\r\n八张机，回纹怎奈梭难依，无痕月晚影凄凄。一笸香冢，恨埋情泪，此后永别离。\r\n九张机，织就燕子画楼西，梦残还寄兰花溪。泪痕如线，萦系心絮，结挽断情丝。\r\n\r\n九张机杼拓相思，素手还成并蒂枝。渺渺银河飞恨远，怡筝醉雪舞清姿。\r\n一张机，流霞倾尽绕春堤。幽兰绛草芳泽意。冰肌玉骨，胭脂翠黛，相对浴红衣。\r\n二张机，鬓香轻散沐仙姿。羞持藕臂娇容丽。回眸笑语，氤氲凝雾，浅画自依依。\r\n三张机，暮寒犹缀柳芳枝。星浓月浅花凝泪。含情隽永，鸳鸯盟誓，最是两心知。\r\n四张机，花开花谢影双飞。春风不解愁滋味。清尊素酒，篆香惹绪，永夜恋痴迷。\r\n五张机，朝朝暮暮雨霏霏。桃花结子承安逸。山林梦远，琼壶敲尽，锦字杼璇玑。\r\n六张机，银河划断两情痴。盟鸾心在常相忆。繁花待剪，疏钟催晓，几度寄相思。\r\n七张机，愁肠试酒晚来迟。迢迢霄汉终无计。画楼云雨，良宵岑寂，一梦断尘泥。\r\n八张机，梦阑相见盼春归。秦筝调柱声如泣。宫商难理，弦音如梦，何处觅灵犀？\r\n九张机，小书锦字篆清词。轩窗幽暗华枝碧。流云醉挽，琼瑰暗信，无奈两徘徊。\r\n念兹，相知相恋亦相思。相依相伴长相忆。相携朝暮，相扶白首，相守一生归。\r\n灵犀，双花双叶并双枝，双栖双宿飞双翼，双莲漪露，双鸳共水，双醉暖罗帷。\r\n\r\n轩窗半掩寄幽思，销影残灯喟夜迟。 机杼孤声成素缟，婉然织就两心痴。\r\n一张机，织梭光景去如飞。兰房夜永愁无寐。呕呕轧轧，织成春恨，留着待郎归。\r\n两张机，月明人静漏声稀。千丝万缕相萦系。织成一段，回纹锦字，将去寄呈伊。\r\n三张机，中心有朵耍花儿，娇红嫩绿春明媚。君需早折，一枝浓艳，莫待过芳菲。\r\n四张机，鸳鸯织就欲双飞。可怜未老头先白，春波碧草，晓寒深处，相对浴红衣。\r\n五张机，芳心密与巧心期。合欢树上枝连理，双头花下，两同心处，一对化生儿。\r\n六张机，雕花铺锦未离披。兰房别有留春计，炉添小篆，日长一线，相对绣工迟。\r\n七张机，春蚕吐尽一生丝。莫教容易裁罗绮，无端剪破，仙鸾彩凤，分作两般衣。\r\n八张机，纤纤玉手住无时。蜀江濯尽春波媚。香遗囊麝，花房绣被，归去意迟迟。\r\n九张机，一心长在百花枝。百花共作红推被，都将春色，藏头裹面，不怕睡多时。\r\n春衣，素丝染就以堪悲。晨昏汗污无颜色。应同秋扇，从兹永弃，无复奉君时。\r\n轻丝。象床玉手出新奇。千花万草光凝碧，裁缝衣着，春天歌舞，飞蝶语黄鹂。\n\n作者：无名氏",
        "《满江红 · 和岳元帅述怀》\n仗尔雄威，鼓劲气、震惊胡羯。披金甲、鹰扬虎奋，耿忠炳节。五国城中迎二帝，雁门关外捉金兀。恨我生、手无缚鸡力，徒劳说。\r\n伤往事，心难歇；念异日，情应竭。握神矛，闯入贺兰山窟。万世功名归河汉，半生心志付云月。望将军、扫荡登金銮，朝天阙。\n\n作者：祝允哲",
        "《酒泉子 · 长忆西湖》\n长忆西湖。尽日凭阑楼上望：三三两两钓鱼舟，岛屿正清秋。\r\n笛声依约芦花里，白鸟成行忽惊起。别来闲整钓鱼竿，思入水云寒。\n\n作者：潘阆",
        "《忆秦娥 · 临高阁》\n临高阁，乱山平野烟光薄。烟光薄，栖鸦归后，暮天闻角。\r\n断香残酒情怀恶，西风催衬梧桐落。梧桐落，又还秋色，又还寂寞。\n\n作者：李清照",
        "《虞美人 · 红木樨》\n谁将击碎珊瑚玉，装上交枝粟。恰如娇小万琼妃，涂罢额黄嫌怕、污燕支。\r\n夜深未觉清香绝，风露溶溶月。满身花影弄凄凉，无限月和风露、一齐香。\n\n作者：范成大",
        "《念奴娇 · 风帆更起》\n风帆更起，望一天秋色，离愁无数。明日重阳尊酒里，谁与黄花为主？别岸风烟，孤舟灯火，今夕知何处？不如江月，照伊清夜同去。\r\n船过采石江边，望夫山下，酌水应怀古。德耀归来，虽富贵、忍弃平生荆布！默想音容，遥怜儿女，独立衡皋暮。桐乡君子，念予憔悴如许！\n\n作者：张孝祥",
        "《雨中花慢 · 一叶凌波》\n一叶凌波，十里驭风，烟鬟雾鬓萧萧。认得兰皋琼佩，水馆冰绡。秋霁明霞乍吐，曙凉宿霭初消。恨微颦不语，少进还收，伫立超遥。\r\n神交冉冉，愁思盈盈，断魂欲遣谁招。犹自待、青鸾传信，乌鹊成桥。怅望胎仙琴叠，忍看翡翠兰苕。梦回人远，红云一片，天际笙箫。\n\n作者：张孝祥",
        "《贺新郎 · 酬辛幼安再用韵见寄》\n离乱从头说，爱吾民、金缯不爱，蔓藤累葛。壮气尽消人脆好，冠盖阴山观雪。亏杀我、一星星发！涕出女吴成倒转，问鲁为齐弱何年月？丘也幸，由之瑟。\r\n斩新换出旗麾别，把当时、一桩大义，拆开收合。据地一呼吾往矣，万里摇肢动骨，这话霸、只成痴绝！天地洪炉谁扇鞴？算于中、安得长坚铁！淝水破，关东裂。\n\n作者：陈亮",
        "《眼儿媚 · 杨柳丝丝弄轻柔》\n杨柳丝丝弄轻柔，烟缕织成愁。海棠未雨，梨花先雪，一半春休。\r\n而今往事难重省，归梦绕秦楼。相思只在：丁香枝上，豆蔻梢头。\n\n作者：王雱",
        "《菩萨蛮 · 秋闺》\n西风几弄冰肌彻，玲珑晶枕愁双设。时节是重阳，菊花牵恨长。\r\n鱼书经岁绝，烛泪流残月。梦也不分明，远山云乱横。\n\n作者：徐灿",
        "《玲珑四犯 · 越中岁暮闻箫鼓感怀》\n叠鼓夜寒，垂灯春浅，匆匆时事如许。倦游欢意少，俯仰悲今古。江淹又吟恨赋，记当时，送君南浦。万里乾坤，百年身世，唯有此情苦。\r\n扬州柳垂官路，有轻盈换马，端正窥户。酒醒明月下，梦逐潮声去。文章信美知何用，漫赢得，天涯羁旅。教说与春来要，寻花伴侣。\n\n作者：姜夔",
        "《西窗烛 · 雨霁江行自度》\n春江骤涨，晓陌微干，断云如梦相逐。料应怪我频来去，似千里迢遥，伤心极目。为楚腰、惯舞东风，芳草萋萋衬绿。\r\n燕飞独。知是谁家箫声多事，吹咽寻常怨曲。尽教衿袖香泥涴，君不见、扬州三生杜牧。待泪华、暗落铜盘，甚夜西窗剪烛。\n\n作者：谭宣子",
        "《江城子 · 里中作》\n寒风相送出层城。晓霜凝，画轮轻。墙内乌啼，墙外少人行。折尽垂杨千万缕，留不住，此时情。\r\n红桥独上数春星。月华生，水天平。镜里夫容，应向脸边明。金雁一双飞过也！空目断，远山青。\n\n作者：董士锡",
        "《菩萨蛮 · 湖上送别》\n西风日日吹空树，一林霜叶浑无主。山色接湖光，离情自此长。\r\n离情随绿草，绿遍江南道。他日望君来，相思又绿苔。\n\n作者：董士锡",
        "《风入松 · 感逝》\n碧林风树夜争鸣，离绪最先惊。分明付与人肠断，为秋声、怕听春声。却是清商送我，谁人解道愁生？\r\n莫须收汝泪纵横，馀恨更难平。断魂化作蛛丝去，向檐前、黏住红英。怎祝东风一夜，和他尘梦吹醒？\n\n作者：董士锡",
        "《采桑子 · 红窗碧玉新名旧》\n红窗碧玉新名旧，犹绾双螺。一寸秋波，千斛明珠觉未多。\r\n小来竹马同游客，惯听清歌。今日蹉跎，恼乱工夫晕翠蛾。\n\n作者：晏几道",
        "《鹧鸪天 · 雪照山城玉指寒》\n雪照山城玉指寒，一声羌管怨楼间。江南几度梅花发，人在天涯鬓已斑。\r\n星点点，月团团。倒流河汉入杯盘。翰林风月三千首，寄与吴姬忍泪看。\n\n作者：刘著",
        "《少年游 · 朝云漠漠散轻丝》\n朝云漠漠散轻丝，楼阁淡春姿。柳泣花啼，九街泥重，门外燕飞迟。\r\n而今丽日明金屋，春色在桃枝。不似当时，小楼冲雨，幽恨两人知。\n\n作者：周邦彦",
        "《汉宫春 · 初自南郑来成都作》\n羽箭雕弓，忆呼鹰古垒，截虎平川。吹笳暮归野帐，雪压青毡。淋漓醉墨，看龙蛇飞落蛮笺。人误许、诗情将略，一时才气超然。\r\n何事又作南来，看重阳药市，元夕灯山？花时万人乐处，欹帽垂鞭。闻歌感旧，尚时时流涕尊前。君记取、封侯事在。功名不信由天。\n\n作者：陆游",
        "《谪仙怨 · 晴川落日初低》\n晴川落日初低，惆怅孤舟解携。鸟向平芜远近，人随流水东西。\r\n白云千里万里，明月前溪后溪。独恨长沙谪去，江潭春草萋萋。\n\n作者：刘长卿",
        "《南歌子》\n疏雨池塘见，微风襟袖知。阴阴夏木啭黄鹂，何处飞来白鹭立移时。\r\n易醉扶头酒，难逢敌手棋。日长偏与睡相宜，睡起芭蕉叶上自题诗。\n\n作者：贺铸",
        "《采桑子 · 明月多情应笑我》\n明月多情应笑我，笑我如今。辜负春心，独自闲行独自吟。\r\n近来怕说当时事，结遍兰襟。月浅灯深，梦里云归何处寻。\n\n作者：纳兰性德",
        "《贺新郎 · 老去相如倦》\n老去相如倦。向文君、说似而今，怎生消遣？衣袂京尘曾染处，空有香红尚软。料彼此、魂消肠断。一枕新凉眠客舍，听梧桐疏雨秋风颤。灯晕冷，记初见。\r\n楼低不放珠帘卷。晚妆残，翠蛾狼藉，泪痕凝脸。人道愁来须殢酒，无奈愁深酒浅。但托意焦琴纨扇。莫鼓琵琶江上曲，怕荻花枫叶俱凄怨。云万叠，寸心远。\n\n作者：刘过",
        "《归朝欢》\n声转辘轳闻露井。晓引银瓶牵素绠。西园人语夜来风，丛英飘坠红成径。宝猊烟未冷。莲台香蜡残痕凝。等身金，谁能得意，买此好光景。\r\n粉落轻妆红玉莹。月枕横钗云坠领。有情无物不双栖，文禽只合常交颈。昼长欢岂定。争如翻作春宵永。日曈昽，娇柔懒起，帘押残花影。\n\n作者：张先",
        "《画堂春》\n外湖莲子长参差，霁山青处鸥飞。水天溶漾画桡迟，人影鉴中移。\r\n桃叶浅声双唱，杏红深色轻衣。小荷障面避斜晖，分得翠阴归。\n\n作者：张先",
        "《南乡子 · 冬夜》\n万籁寂无声，衾铁稜稜近五更。香断灯昏吟未稳，悽清。只有霜华伴月明。\r\n应是夜寒凝，恼得梅花睡不成。我念梅花花念我，关情。起看清冰满玉瓶。\n\n作者：黄昇",
        "《渔歌子 · 柳如眉》\n柳如眉，云似发，鲛绡雾縠笼香雪。梦魂惊，钟漏歇，窗外晓莺残月。\r\n几多情，无处说，落花飞絮清明节。少年郎，容易别，一去音书断绝。\n\n作者：魏承班",
        "《酹江月 · 夜凉》\n西风解事，为人间、洗尽三庚烦暑。一枕新凉宜客梦，飞入藕花深处。冰雪襟怀，琉璃世界，夜气清如许。刬然长啸，起来秋满庭户。\r\n应笑楚客才高，兰成愁悴，遗恨传千古。作赋吟诗空自好，不直一杯秋露。淡月阑干，微云河汉，耿耿天催曙。此情谁会，梧桐叶上疏雨。\n\n作者：黄昇",
        "《鬓云松令 · 叠字词》\n掩纹纱，开宝鼎。一树梧桐，一树梧桐影。络纬啼烟秋欲暝。翠玉楼前，翠玉楼前井。\r\n凤衾寒，鸳帐冷。好梦无端，好梦无端醒。离别团圆今夜并。愁依阑干，愁依阑干等。\n\n作者：吴承勋",
        "《菩萨蛮 · 霏霏点点回塘雨》\n霏霏点点回塘雨，双双只只鸳鸯语。灼灼野花香，依依金柳黄。\r\n盈盈江上女，两两溪边舞。皎皎绮罗光，青青云粉妆。\n\n作者：无名氏",
        "《西江月 · 八十一年往世》\n八十一年往事，四千里外无家。如今流落向天涯，梦到瑶池阙下。\r\n玉殿五回命相，彤庭几度宣麻。止因贪此恋荣华，便有如今事也。\n\n作者：蔡京",
        "《诉衷情令 · 凭觞静忆去年秋》\n凭觞静忆去年秋，桐落故溪头。诗成自写红叶，和恨寄东流。\r\n人脉脉，水悠悠，几多愁。雁书不到，蝶梦无凭，漫倚高楼。\n\n作者：晏几道",
        "《临江仙 · 过眼韶华何处也》\n过眼韶华何处也？萧萧又是秋声。极天衰草暮云平。斜阳漏处，一塔枕孤城。\r\n独立荒寒谁语，蓦回头、宫阙峥嵘。红墙隔雾未分明。依依残照，独拥最高层。\n\n作者：王国维",
        "《满庭芳 · 余谪居黄州五年，将赴临汝，作《满庭芳》一篇别黄人。既至南郡，蒙恩放归阳羡，复作一篇》\n归去来兮，清溪无底，上有千仞嵯峨。画楼东畔，天远夕阳多。老去君恩未报，空回首、弹铗悲歌。船头转，长风万里，归马驻平坡。\r\n无何，何处有，银潢尽处，天女停梭。问何事人间，久戏风波。顾谓同来稚子，应烂汝、腰下长柯。青衫破，群仙笑我，千缕挂烟蓑。\n\n作者：苏轼",
        "《潇湘夜雨 · 斜点银釭》\n斜点银釭，高擎莲炬，夜深不耐微风。重重帘幕卷堂中。香渐远、长烟袅穟，光不定、寒影摇红。偏奇处，当庭月暗，吐焰如虹。\r\n红裳呈艳，丽娥一见，无奈狂踪。试烦他纤手，卷上纱笼。开正好、银花夜照，堆不尽、金粟凝空。丁宁语，频将好事，来报主人公。\n\n作者：赵长卿",
        "《霜天晓角 · 重来对酒》\n重来对酒，折尽风前柳。若问看花情绪，似当日、怎能彀。\r\n休为西风瘦，痛饮频搔首。自古青蝇白璧，天已早安排就。\n\n作者：纳兰性德",
        "《月上海棠 · 斜阳废苑朱门闭》\n斜阳废苑朱门闭，吊兴亡、遗恨泪痕里。淡淡宫梅，也依然、点酥剪水。凝愁处，似忆宣华旧事。\r\n行人别有凄凉意，折幽香、谁与寄千里。伫立江皋，杳难逢、陇头归骑。音尘远，楚天危楼独倚。\n\n作者：陆游",
        "《人月圆 · 卜居外家东园》\n重冈已隔红尘断，村落更年丰。移居要就，窗中远岫，舍后长松。\r\n十年种木，一年种谷，都付儿童。老夫惟有，醒来明月，醉后清风。\n\n作者：元好问",
        "《虞美人 · 红尘匹马长安道》\n红尘匹马长安道。人与花俱老。缓垂鞭袖过平康。散尽高阳、零落少年场。\r\n朱弦重理相思调。无奈知音少。十年如梦尽堪伤。乐事如今、回首做凄凉。\n\n作者：蔡伸",
        "《定风波 · 双调》\n伫立长堤，淡荡晚风起。骤雨歇，极目萧疏，塞柳万株，掩映箭波千里。走舟车向此，人人奔名竞利。念荡子、终日驱驱，争觉乡关转迢递。\r\n何意。绣阁轻抛，锦字难逢，等闲度岁。奈泛泛旅迹，厌厌病绪，迩来谙尽，宦游滋味。此情怀、纵写香笺，凭谁与寄。算孟光、争得知我，继日添憔悴。\n\n作者：柳永",
        "《阮郎归 · 西湖春暮》\n清明寒食不多时，香红渐渐稀。番腾妆束闹苏堤，留春春怎知？\r\n花褪雨，絮沾泥。凌波寸不移。三三两两叫船儿，人归春也归。\n\n作者：马子严",
        "《水调歌头 · 舟次扬州，和杨济翁、周显先韵》\n落日塞尘起，胡骑猎清秋。汉家组练十万，列舰耸层楼。谁道投鞭飞渡，忆昔鸣髇血污，风雨佛狸愁。季子正年少，匹马黑貂裘。\r\n今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋：莫射南山虎，直觅富民侯。\n\n作者：辛弃疾",
        "《水调歌头 · 建炎庚戌题吴江》\n平生太湖上，短棹几经过。如今重到，何事愁与水云多？拟把匣中长剑，换取扁舟一叶，归去老渔蓑。银艾非吾事，丘壑已蹉跎。\r\n鲙新鲈，斟美酒，起悲歌。太平生长，岂谓今日识兵戈？欲泻三江雪浪，净洗胡尘千里，不用挽天河！回首望霄汉，双泪堕清波。\n\n作者：无名氏",
        "《菩萨蛮 · 新寒中酒敲窗雨》\n新寒中酒敲窗雨，残香细袅秋情绪。才道莫伤神，青衫湿一痕。\r\n无聊成独卧，弹指韶光过。记得别伊时，桃花柳万丝。\n\n作者：纳兰性德",
        "《好事近 · 悼春》\n风定落花深，帘外拥红堆雪。长记海棠开后，正伤春时节。\r\n酒阑歌罢玉尊空，青釭暗明灭。魂梦不堪幽怨，更一声啼鴂。\n\n作者：李清照",
        "《淡黄柳 · 咏柳》\n三眠未歇，乍到秋时节。一树斜阳蝉更咽，曾绾灞陵离别。絮已为萍风卷叶，空凄切。\r\n长条莫轻折，苏小恨、倩他说。尽飘零、游冶章台客。红板桥空，溅裙人去，依旧晓风残月。\n\n作者：纳兰性德",
        "《婆罗门令 · 昨宵里恁和衣睡》\n昨宵里恁和衣睡，今宵里又恁和衣睡。小饮归来，初更过，醺醺醉。中夜后、何事还惊起？霜天冷，风细细，触疏窗、闪闪灯摇曳。\r\n空床展转重追想，云雨梦、任攲枕难继。寸心万绪，咫尺千里。好景良天，彼此，空有相怜意，未有相怜计。\n\n作者：柳永",
        "《河传 · 春浅》\n春浅，红怨，掩双环。微雨花间，昼闲。无言暗将红泪弹。阑珊，香销轻梦还。\r\n斜倚画屏思往事，皆不是，空作相思字。记当时垂柳丝，花枝，满庭蝴蝶儿。\n\n作者：纳兰性德",
        "《念奴娇 · 离骚痛饮》\n《离骚》痛饮，笑人生佳处，能消何物。江左诸人成底事，空想岩岩青壁。五亩苍烟，一丘寒玉，岁晚忧风雪。西州扶病，至今悲感前杰。\r\n我梦卜筑萧闲，觉来岩桂，十里幽香发。嵬隗胸中冰与炭，一酌春风都灭。胜日神交，悠然得意，遗恨无毫发。古今同致，永和徒记年月。\n\n作者：蔡松年",
        "《水调歌头 · 赋三门津》\n黄河九天上，人鬼瞰重关。长风怒卷高浪，飞洒日光寒。峻似吕梁千仞，壮似钱塘八月，直下洗尘寰。万象入横溃，依旧一峰闲。\r\n仰危巢，双鹄过，杳难攀。人间此险何用，万古秘神奸。不用燃犀下照，未必佽飞强射，有力障狂澜。唤取骑鲸客，挝鼓过银山。\n\n作者：元好问",
        "《蓦山溪》\n凤凰山下，东畔青苔院。记得当初个，与玉人、幽欢小宴。黄昏风雨，人散不归家，帘旌卷。灯火颤。惊拥娇羞面。\r\n别来憔悴，偏我愁无限。歌酒情都减，也不独、朱颜改变。如今桃李，湖上泛舟时，青天晚。青山远。愿见无由见。\n\n作者：晁补之",
        "《添字丑奴儿·窗前谁种芭蕉树》\n窗前谁种芭蕉树，阴满中庭。阴满中庭，叶叶心心，舒卷有馀清。\r\n伤心枕上三更雨，点滴霖霪。点滴霖霪，愁损北人，不惯起来听。\n\n作者：李清照",
        "《鹧鸪天 · 枝上流莺和泪闻》\n枝上流莺和泪闻，新啼痕间旧啼痕。一春鱼鸟无消息，千里关山劳梦魂。\r\n无一语，对芳尊，安排肠断到黄昏。甫能炙得灯儿了，雨打梨花深闭门。\n\n作者：秦观",
        "《菩萨蛮 · 春闺》\n困花压蕊丝丝雨，不堪只共愁人语。斗帐抱春寒，梦中何处山。\r\n卷帘风意恶，泪与残红落。羡煞是杨花，输它先到家。\n\n作者：徐灿",
        "《蝶恋花 · 用宜笑之语作》\n解语花枝娇朵朵。不爱伤春，爱把眉峰锁。宜笑精神偏一个，微涡媚靥樱桃破。\r\n先自腰肢常袅娜。更被新来，酒饮频过火。茶饭不忺犹自可，脸儿瘦得些娘大。\n\n作者：赵师侠",
        "《南歌子 · 再用前韵》\n苒苒中秋过，萧萧两鬓华。寓身此世一尘沙。笑看潮来潮去、了生涯。\r\n方士三山路，渔人一叶家。早知身世两聱牙。好伴骑鲸公子、赋雄夸。\n\n作者：苏轼",
        "《鹊桥仙 · 说盟说誓》\n说盟说誓，说情说意，动便春愁满纸。多应念得脱空经，是那个先生教底？\r\n不茶不饭，不言不语，一味供他憔悴。相思已是不曾闲，又那得功夫咒你。\n\n作者：无名氏",
        "《江城子 · 清明天气醉游郎》\n清明天气醉游郎，莺儿狂，燕儿狂。翠盖红缨，道上往来忙。记得相逢垂柳下，雕玉佩，缕金裳。\r\n春光还是旧春光，桃花香，李花香。浅白深红，一一斗新妆。惆怅惜花人不见，歌一阕，泪千行。\n\n作者：秦观",
        "《减字木兰花 · 卖花担上》\n卖花担上，买得一枝春欲放。泪染轻匀，犹带彤霞晓露痕。\r\n怕郎猜道，奴面不如花面好。云鬓斜簪，徒要教郎比并看。\n\n作者：李清照",
        "《菩萨蛮五首》\n【其一】\r\n红楼别夜堪惆怅，香灯半卷流苏帐。残月出门时，美人和泪辞。\r\n琵琶金翠羽，弦上黄莺语。劝我早归家，绿窗人似花。\r\n【其二】\r\n人人尽说江南好，游人只合江南老。春水碧于天，画船听雨眠。\r\n垆边人似月，皓腕凝霜雪。未老莫还乡，还乡须断肠。\r\n【其三】\r\n如今却忆江南乐，当时年少春衫薄。骑马倚斜桥，满楼红袖招。\r\n翠屏金屈曲，醉入花丛宿。此度见花枝，白头誓不归。\r\n【其四】\r\n劝君今夜须沉醉，尊前莫话明朝事。珍重主人心，酒深情亦深。\r\n须愁春漏短，莫诉金杯满。遇酒且呵呵，人生能几何。\r\n【其五】\r\n洛阳城里春光好，洛阳才子他乡老。柳暗魏王堤，此时心转迷。\r\n桃花春水渌，水上鸳鸯浴。凝恨对残晖，忆君君不知。\n\n作者：韦庄",
        "《应天长 · 一钩初月临妆镜》\n一钩初月临妆镜，蝉鬓凤钗慵不整。重帘静，层楼迥，惆怅落花风不定。\r\n柳堤芳草径，梦断辘轳金井。昨夜更阑酒醒，春愁过却病。\n\n作者：李璟",
        "《菩萨蛮 · 咏梅》\n湿云不渡溪桥冷，蛾寒初破东风影。溪下水声长，一枝和月香。\r\n人怜花似旧，花不知人瘦。独自倚栏杆，夜深花正寒。\n\n作者：朱淑真",
        "《六幺令 · 次韵和贺方回金陵怀古，鄱阳席上作》\n长江千里，烟淡水云阔。歌沉玉树，古寺空有疏钟发。六代兴亡如梦，苒苒惊时月。兵戈凌灭，豪华销尽，几见银蟾自圆缺。\r\n潮落潮生波渺，江树森如发。谁念迁客归来，老大伤名节。纵使岁寒途远，此志应难夺。高楼谁设，倚栏凝望，独立渔翁满江雪。\n\n作者：李纲",
        "《柳梢青 · 岸草平沙》\n岸草平沙，吴王故苑，柳袅烟斜。雨后寒轻，风前香软，春在梨花。\r\n行人一棹天涯，酒醒处、残阳乱鸦。门外秋千，墙头红粉，深院谁家？\n\n作者：仲殊",
        "《西江月 · 念念欲归未得》\n念念欲归未得，迢迢此去何求。都缘一点在心头。忘了霜朝雪后。\r\n要见有时有梦，相思无处无愁。小窗若得再绸缪。应记如今时候。\n\n作者：李之仪",
        "《八声甘州》\n把江山好处付公来，金陵帝王州。想今年燕子，依然认得，王谢风流。只用平时尊俎，弹压万貔貅。依旧钧天梦，玉殿东头。\r\n看取黄金横带，是明年准拟，丞相封侯。有《红梅》新唱，香阵卷温柔。且画堂、通宵一醉，待从今、更数八千秋。公知否：邦人香火，夜半才收。\n\n作者：辛弃疾",
        "《蝶恋花 · 越女采莲秋水畔》\n越女采莲秋水畔。窄袖轻罗，暗露双金钏。照影摘花花似面，芳心只共丝争乱。\r\n鸂鶒滩头风浪晚。雾重烟轻，不见来时伴。隐隐歌声归棹远，离愁引著江南岸。\n\n作者：欧阳修",
        "《沁园春》\n瞬息浮生，薄命如斯，低徊怎忘？记绣榻闲时，并吹红雨，雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。\r\n重寻碧落茫茫，料短发，朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。\n\n作者：纳兰性德",
        "《归朝欢 · 别岸扁舟三两只》\n别岸扁舟三两只。葭苇萧萧风淅淅。沙汀宿雁破烟飞，溪桥残月和霜白。渐渐分曙色。路遥山远多行役。往来人，只轮双桨，尽是利名客。\r\n一望乡关烟水隔。转觉归心生羽翼。愁云恨雨两牵萦，新春残腊相催逼。岁华都瞬息。浪萍风梗诚何益。归去来，玉楼深处，有个人相忆。\n\n作者：柳永",
        "《鹧鸪天 · 懒向青门学种瓜》\n懒向青门学种瓜。只将渔钓送年华。双双新燕飞春岸，片片轻鸥落晚沙。\r\n歌缥渺，橹呕哑。酒如清露鮓如花。逢人问道归何处，笑指船儿此是家。\n\n作者：陆游",
        "《朝中措 · 梅》\n幽姿不入少年场。无语只凄凉。一个飘零身世，十分冷淡心肠。\r\n江头月底，新诗旧梦，孤恨清香。任是春风不管，也曾先识东皇。\n\n作者：陆游",
        "《 朝中措 · 怕歌愁舞懒逢迎》\n怕歌愁舞懒逢迎。妆晚托春酲。总是向人深处，当时枉道无情。\r\n关心近日，啼红密诉，剪绿深盟。杏馆花阴恨浅，画堂银烛嫌明。\n\n作者：陆游",
        "《减字木兰花》\n淮山隐隐，千里云峰千里恨。淮水悠悠，万顷烟波万顷愁。\r\n山长水远，遮断行人东望眼。恨旧愁新，有泪无言对晚春。\n\n作者：淮上女",
        "《南乡子 · 秋暮村居》\n红叶满寒溪，一路空山万木齐。试上小楼极目望，高低。一片烟笼十里陂。\r\n吠犬杂鸣鸡，灯火荧荧归路迷。乍逐横山时近远，东西。家在寒林独掩扉。\n\n作者：纳兰性德",
        "《河渎神 · 风紧雁行高》\n风紧雁行高，无边落木萧萧。楚天魂梦与香消，青山暮暮朝朝。\r\n断续凉云来一缕，飘堕几丝灵雨。今夜冷红浦溆，鸳鸯栖向何处？\n\n作者：纳兰性德",
        "《水调歌头 · 再用韵答李子永提干》\n君莫赋《幽愤》，一语试相开：长安车马道上，平地起崔嵬。我愧渊明久矣，犹借此翁湔洗，素壁写《归来》。斜日透虚隙，一线万飞埃。\r\n断吾生，左持蟹，右持杯。买山自种云树，山下斸烟莱。百炼都成绕指，万事直须称好，人世几舆台。刘郎更堪笑，刚赋看花回。\n\n作者：辛弃疾",
        "《鹧鸪天 · 只近浮名不近情》\n只近浮名不近情。且看不饮更何成。三杯渐觉纷华远，一斗都浇块磊平。\r\n醒复醉，醉还醒。灵均憔悴可怜生。《离骚》读杀浑无味，好个诗家阮步兵！\n\n作者：元好问",
        "《琐窗寒 · 怀旧寄林七膳部》\n露漏沈沈，洞房灯悄，鹊翻庭树。夜凉如水，人倚玉箫何处。澹纵横、疏星断河，点衣黄叶飞四五。向此时感旧，非关宋玉，悲秋情绪。\r\n追念章台路。共缓辔芳尘，妒花惹絮。旧游梦寐，总付相思新句。想风流还在匆匆，暗惊鬓底霜几缕。凭危栏、立尽归鸿，脆角凝清曙。\n\n作者：张辑",
        "《一剪梅》\n漠漠春阴酒半酣。风透春衫，雨透春衫。人家蚕事欲眠三，桑满筐篮，柘满筐篮。\r\n先自离怀百不堪。樯燕呢喃，梁燕呢喃。篝灯强把锦书看，人在江南，心在江南。\n\n作者：无名氏",
        "《浪淘沙令》\n目送楚云空。前事无踪。谩留遗恨锁眉峰。自是荷花开较晚，孤负东风。\r\n客馆叹飘蓬。聚散匆匆。扬鞭那忍骤花骢。望断斜阳人不见，满袖啼红。\n\n作者：幼卿",
        "《鹊踏枝 · 萧索清秋珠泪坠》\n萧索清秋珠泪坠，枕簟微凉，展转浑无寐。残酒欲醒中夜起，月明如练天如水。\r\n阶下寒声啼络纬，庭树金风，悄悄重门闭。可惜旧欢携手地，思量一夕成憔悴。\n\n作者：冯延巳",
        "《踏莎行 · 闲游》\n水际轻烟，沙边微雨。荷花芳草垂杨渡。多情移徙忽成愁，依稀恰是西湖路。\r\n血染红笺，泪题锦句。西湖岂忆相思苦。只应幽梦解重来，梦中不识从何去。\n\n作者：刘将孙",
        "《行香子》\n草色芊绵。雨点阑斑。糁飞花、还是春残。天涯万里，海上三年。试倚危楼，将远恨，卷帘看。\r\n举头见日，不见长安。谩凝眸、老泪凄然。山禽飞去，榕叶生寒。到黄昏也，独自个，尚凭阑。\n\n作者：赵鼎",
        "《御街行》\n霜风渐紧寒侵被。听孤雁、声嘹唳。一声声送一声悲，云淡碧天如水。披衣起。告雁儿略住，听我些儿事。\r\n塔儿南畔城儿里。第三个、桥儿外。濒河西岸小红楼，门外梧桐雕砌。请教且与，低声飞过，那里有、人人无寐。\n\n作者：无名氏",
        "《洞仙歌 · 访泉于奇师村，得周氏泉，为赋》\n飞流万壑，共千岩争秀。孤负平生弄泉手。叹轻衫短帽，几许红尘，还自喜，濯发沧浪依旧。\r\n人生行乐耳，身后虚名，何似生前一杯酒。便此地、结吾庐，待学渊明，更手种、门前五柳。且归去、父老约重来；问如此青山，定重来否？\n\n作者：辛弃疾",
        "《最高楼 · 醉中有索四时歌者，为赋》\n长安道，投老倦游归。七十古来稀。藕花雨湿前湖夜，桂枝风澹小山时。怎消除，须殢酒，更吟诗。\r\n也莫向、竹边辜负雪。也莫向、柳边辜负月。闲过了，总成痴。种花事业无人问，惜花情绪只天知。笑山中：云出早，鸟归迟。\n\n作者：辛弃疾",
        "《苏幕遮 · 扇留风》\n扇留风，冰却暑。夏木阴阴，相对黄鹂语。薄晚轻阴还阁雨。远岸烟深，仿佛菱歌举。\r\n燕归来，花落去。几度逢迎，几度伤羁旅。油壁西陵人识否。好约追凉，小舣蒹葭浦。\n\n作者：方千里",
        "《渔家傲 · 粉蕊丹青描不得》\n粉蕊丹青描不得。金针线线功难敌。谁傍暗香轻采摘。风淅淅。船头触散双鸂鶒。\r\n夜雨染成天水碧。朝阳借出胭脂色。欲落又开人共惜。秋气逼。盘中已见新荷的。\n\n作者：欧阳修",
        "《桃源忆故人》\n玉楼深锁薄情种，清夜悠悠谁共。羞见枕衾鸳凤，闷即和衣拥。\r\n无端画角严城动，惊破一番新梦。窗外月华霜重，听彻梅花弄。\n\n作者：秦观",
        "《鹊踏枝 · 梅落繁枝千万片》\n梅落繁枝千万片，犹自多情，学雪随风转。 昨夜笙歌容易散，酒醒添得愁无限。\r\n楼上春山寒四面，过尽征鸿，暮景烟深浅。 一晌凭栏人不见，鲛绡掩泪思量遍。\n\n作者：冯延巳",
        "《声声慢 · 秋声》\n黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声。\r\n彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声。诉未了，把一半、分与雁声。\n\n作者：蒋捷",
        "《浣溪沙》\n簌簌衣巾落枣花，村南村北响缫车，牛衣古柳卖黄瓜。\r\n酒困路长惟欲睡，日高人渴漫思茶。敲门试问野人家。\n\n作者：苏轼",
        "《满江红 · 送徐抚幹衡仲之官三山，时马叔会侍郎帅闽》\n绝代佳人，曾一笑、倾城倾国。休更叹、旧时青镜，而今华发。明日伏波堂上客，“老当益壮”翁应说。恨苦遭、邓禹笑人来，长寂寂。\r\n诗酒社，江山笔。松菊径，云烟屐。怕一觞一咏，风流弦绝。我梦横江孤鹤去，觉来却与君相别。记功名、万里要吾身，佳眠食。\r\n\n\n作者：辛弃疾",
        "《乌夜啼 · 纨扇婵娟素月》\n纨扇婵娟素月，纱巾缥渺轻烟。高槐叶长阴初合，清润雨馀天。\r\n弄笔斜行小草，钩帘浅醉闲眠。更无一点尘埃到，枕上听新蝉。\n\n作者：陆游",
        "《浣溪沙 · 雨歇梧桐泪乍收》\n雨歇梧桐泪乍收，遣怀翻自忆从头。摘花销恨旧风流。\r\n帘影碧桃人已去，屧痕苍藓径空留。两眉何处月如钩？\n\n作者：纳兰性德",
        "《赤枣子 · 惊晓漏》\n惊晓漏，护春眠。格外娇慵只自怜。\r\n寄语酿花风日好，绿窗来与上琴弦。\n\n作者：纳兰性德",
        "《鹊桥仙 · 七夕》\n乞巧楼空，影娥池冷，佳节只供愁叹。丁宁休曝旧罗衣，忆素手、为予缝绽。\r\n莲粉飘红，菱丝翳碧，仰见明星空烂。亲持钿合梦中来，信天上、人间非幻。\n\n作者：纳兰性德",
        "《菊花新 · 用韵送张见阳令江华》\n愁绝行人天易暮，行向鹧鸪声里住。渺渺洞庭波，木叶下，楚天何处。\r\n折残杨柳应无数，趁离亭笛声吹度。有几个征鸿，相伴也，送君南去。\n\n作者：纳兰性德",
        "《好事近 · 帘外五更风》\n帘外五更风，消受晓寒时节。刚剩秋衾一半，拥透帘残月。\r\n争教清泪不成冰？好处便轻别。拟把伤离情绪，待晓寒重说。\n\n作者：纳兰性德",
        "《南乡子 · 和元素》\n凉簟碧纱厨，一枕清风昼睡馀。臥听晚衙无一事，徐徐。读尽床头几卷书。\r\n搔首赋归欤，自觉功名懒更疏。若问使君才与术，何如。占得人间一味愚。\n\n作者：苏轼",
        "《定风波 · 席上送范廓之游建康》\n听我尊前醉后歌，人生无奈别离何。但使情亲千里近，须信：无情对面是山河。\r\n寄语石头城下水：居士，而今浑不怕风波。借使未成鸥鸟伴；经惯，也应学得老渔蓑。\n\n作者：辛弃疾",
        "《南乡子 · 《梅花词》和杨元素》\n寒雀满疏篱，争抱寒柯看玉蕤。忽见客来花下坐，惊飞，踏散芳英落酒巵。\r\n痛饮又能诗，坐客无毡醉不知。花谢酒阑春到也，离离，一点微酸已着枝。\n\n作者：苏轼",
        "《忆秦娥 · 玉花骢》\n玉花骢，晚街金辔声璁珑。声璁珑。闲敧乌帽，又过城东。\r\n富春巷陌花重重，千金沽酒酬春风。酬春风。笙歌园里，锦绣丛中。\n\n作者：陆游",
        "《沁园春 · 代悼亡》\n梦冷蘅芜，却望姗姗，是耶非耶？怅兰膏渍粉，尚留犀合；金泥蹙绣，空掩蝉纱。影弱难持，缘深暂隔，只当离愁滞海涯。归来也，趁星前月底，魂在梨花。\r\n鸾胶纵续琵琶。问可及、当年萼绿华。但无端摧折，恶经风浪；不如零落，判委尘沙。最忆相看，娇讹道字，手剪银灯自泼茶。令已矣，便帐中重见，那似伊家。\n\n作者：纳兰性德",
        "《鹧鸪天》\n祖国沉沦感不禁，闲来海外寻知音。金瓯已缺终须补，为国牺牲敢惜身？\r\n嗟险阻，叹飘零，关山万里作雄行。休言女子非英物，夜夜龙泉壁上鸣。\n\n作者：秋瑾",
        "《菩萨蛮 · 寄女伴》\n寒风料峭侵窗户，垂帘懒向回廊步。月色入高楼，相思两处愁。\r\n无边家国事，并入双蛾翠。若遇早梅开，一枝应寄来！\n\n作者：秋瑾",
        "《满庭芳》\n三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。\r\n巉巉。淮浦外，层楼翠壁，古寺空岩。步携手林间，笑挽纤纤。莫上孤峰尽处，萦望眼、云海相搀。家何在，因君问我，归梦绕松杉。\n\n作者：苏轼",
        "《渔歌子二首》\n【其一】\r\n急风吹，惊涛起，扁舟稳住烟波里。酒初甜，鱼正美，几度斜阳逝水。\r\n好西湖，应无比，藕花菱蔓牵船尾。妇莫愁，儿莫喜，卧看暮山凝紫。\r\n【其二】\r\n冻云凝，飞霰下，披蓑江上收纶罢。洒篷窗，迷草舍，人语炊烟初夜。\r\n望寒林，都似画，一枝瘦竹偏宜写。醉欹眠，相枕籍，又送塞鸿归也。\n\n作者：史惟圆",
        "《沁园春 · 一别秦楼》\n一别秦楼，转眼新春，又近放灯。忆盈盈倩笑，纤纤柔握；玉香花语，雪暖酥凝。念远愁肠，伤春病思，自怪平生殊未曾。君知否，渐香消蜀锦，泪渍吴绫。\r\n难求系日长绳。况倦客、飘零少旧朋。但江郊雁起，渔村笛怨；寒釭委烬，孤砚生冰。水绕山围，烟昏云惨，纵有高台常怯登。消魂处，是鱼笺不到，兰梦无凭。\n\n作者：陆游",
        "《更漏子》\n一重山，一重水，有甚别离情思。开扇面，展屏风，丹青都是侬。\r\n杭州客，并州况，吴越两山相望。茸母发，豆娘飞，望侬还浙西。\n\n作者：陈洪绶",
        "《 蝶恋花 · 镜湖帆影》\n山似芙蓉青百叠，隔住林峦，穿度轻如蝶。树底疏疏时闪灭，依稀深浅湘裙摺。\r\n伫立高冈随宛折，剡水归帆，犹带山阴雪。遮在人家林外堞，墙头又露他山缺。\n\n作者：张岱",
        "《小重山》\n一闭昭阳春又春，夜寒宫漏永，梦君恩。卧思陈事暗消魂，罗衣湿，红袂有啼痕。\r\n歌吹隔重阍，绕庭芳草绿，倚长门。万般惆怅向谁论，凝情立，宫殿欲黄昏。\n\n作者：韦庄",
        "《蝶恋花》\n十二楼前生碧草。珠箔当门，团扇迎风小。赵瑟秦筝弹未了，洞房一夜乌啼晓。\r\n忍把千金酬一笑？毕竟相思，不似相逢好。锦字无凭南雁杳，美人家在长干道。\n\n作者：邵瑞彭",
        "《唐多令 · 寒食》\n碧草带芳林，寒塘涨水深。五更风雨断遥岑。雨下飞花花上泪，吹不去，两难禁。\r\n双缕绣盘金，平沙油壁侵。宫人斜外柳阴阴。回首西陵松柏路，肠断也，结同心。\n\n作者：陈子龙",
        "《沁园春 · 忆黄山》\n三十六峰，三十六溪，长锁清秋。对孤峰绝顶，云烟竞秀；悬崖峭壁，瀑布争流。洞里桃花，仙家芝草，雪后春正取次游。亲曾见，是龙潭白昼，海涌潮头。\r\n当年黄帝浮丘，有玉枕玉床还在不？向天都月夜，遥闻凤管；翠微霜晓，仰盼龙楼。砂穴长红，丹炉已冷，安得灵方闻早修？谁知此，问原头白鹿，水畔青牛。\n\n作者：汪莘",
        "《行香子 · 腊八日与洪仲简溪行，其夜雪作》\n野店残冬，绿酒春浓。念如今、此意谁同。溪光不尽，山翠无穷。有几枝梅，几竿竹，几株松。\r\n篮舆乘兴，薄暮疏钟。望孤村、斜日匆匆。夜窗雪阵，晓枕云峰。便拥渔蓑，顶渔笠，作渔翁。\n\n作者：汪莘",
        "《行香子 · 雪后闲眺》\n策杖溪边。倚杖峰前。望琼林、玉树森然。谁家残雪，何处孤烟。向一溪桥，一茅店，一渔船。\r\n别般天地，新样山川。唤家僮、访鹤寻猿。山深寺远，云冷钟残。喜竹间灯，梅间屋，石间泉。\n\n作者：汪莘",
        "《人月圆 · 玄都观里桃千树》\n玄都观里桃千树，花落水空流。凭君莫问，清泾浊渭，去马来牛。\r\n谢公扶病，羊昙挥涕，一醉都休。古今几度，生存华屋，零落山丘。\n\n作者：元好问",
        "《鹧鸪天 · 宫体八首》\n候馆灯昏雨送凉，小楼人静月侵床。多情却被无情恼，今夜还如昨夜长。\r\n金屋暖，玉炉香。春风都属富家郎。西园何限相思树，辛苦梅花候海棠。\n\n作者：元好问",
        "《减字木兰花》\n人天无据，被依留得香魂住。如梦如烟，枝上花开又十年！\r\n十年千里，风痕雨点斓斑里。莫怪怜他，身世依然是落花。\n\n作者：龚自珍",
        "《蝶恋花 · 海燕双来归画栋》\n海燕双来归画栋。帘影无风，花影频移动。半醉腾腾春睡重，绿鬟堆枕香云拥。\r\n翠被双盘金缕凤。忆得前春，有个人人共。花里黄莺时一弄，日斜惊起相思梦。\n\n作者：欧阳修",
        "《江城子 · 示表侄刘国华》\n家园十亩屋头边。正春妍。酿花天。杨柳多情，拂拂带轻烟。别馆闲亭随分有，时策杖，小盘旋。\r\n采山钓水美而鲜。饮中仙。醉中禅。闲处光阴，赢得日高眠。一品高官人道好，多少事，碎心田。\n\n作者：吴潜",
        "《蝶恋花 · 画阁归来春又晚》\n画阁归来春又晚。燕子双飞，柳软桃花浅。细雨满天风满院，愁眉敛尽无人见。\r\n独倚阑干心绪乱。芳草芊绵，尚忆江南岸。风月无情人暗换，旧游如梦空肠断。\n\n作者：欧阳修",
        "《菩萨蛮 · 黄鹤楼》\n茫茫九派流中国，沉沉一线穿南北。烟雨莽苍苍，龟蛇锁大江。\r\n黄鹤知何去？剩有游人处。把酒酹滔滔，心潮逐浪高！\n\n作者：毛泽东",
        "《采桑子 · 土花曾染湘娥黛》\n土花曾染湘娥黛，铅泪难消。清韵谁敲，不是犀椎是凤翘。\r\n只应长伴端溪紫，割取秋潮。鹦鹉偷教，方响前头见玉箫。\n\n作者：纳兰性德",
        "《多丽 · 西湖》\n晚山青，一川云树冥冥。正参差、烟凝紫翠，斜阳画出南屏。馆娃归、吴台游鹿，铜仙去、汉苑飞萤。怀古情多，凭高望极，且将尊酒慰飘零。自湖上、爱梅仙远，鹤梦几时醒。空留得、六桥疏柳，孤屿危亭。\r\n待苏堤、歌声散尽，更须携妓西泠。藕花深、雨凉翡翠，菰蒲软、风弄蜻蜓。澄碧生秋，闹红驻景，采菱新唱最堪听。见一片、水天无际，渔火两三星。多情月、为人留照，未过前汀。\n\n作者：张翥",
        "《点绛唇 · 饯春》\n抛尽榆钱，依然难买春光驻。饯春无语，肠断春归路。\r\n春去能来，人去能来否。长亭暮，乱山无数，只有鹃声苦。\n\n作者：王鹏运",
        "《沁园春 · 有感​》\n孤鹤归飞，再过辽天，​换尽旧人。​念累累枯冢，​茫茫梦境，​王侯蝼蚁，毕竟成尘。​载酒园林，​寻花巷陌，当日何曾轻负春。​流年改，​叹围腰带剩，​点鬓霜新。​\r\n交亲散落如云，​又岂料、而今馀此身。​幸眼明身健，​茶甘饭软；​非惟我老，更有人贫。​躲尽危机，​消残壮志，​短艇湖中闲采莼。​吾何恨，​有渔翁共醉，溪友为邻。​\n\n作者：陆游",
        "《望海潮 · 凯旋舟次​》\n地雄河岳，​疆分韩晋，​潼关高压秦头。​山倚断霞，​江吞绝壁，​野烟萦带沧洲。​虎旆拥貔貅。​看阵云截岸，​霜气横秋。​千雉严城，​五更残角月如钩。​\r\n西风晓入貂裘。​恨儒冠误我，​却羡兜鍪。六郡少年，三关老将，贺兰烽火新收。​天外岳莲楼。​挂几行雁字，​指引归舟。​正好黄金换酒，​羯鼓醉《凉州》。​\n\n作者：折元礼",
        "《喜迁莺 · 咏闰元宵​》\n银蟾光采，​喜稔岁闰正，​元宵还再。​乐事难并，​佳时罕遇，​依旧试灯何碍。​花市又移星汉，​莲炬重芳人海。​尽勾引，​遍嬉游宝马，​香车喧隘。​\r\n晴快。​天意教，​人月更圆，​偿足风流债。​媚柳烟浓，​夭桃红小，​景物迥然堪爱。​巷陌笑声不断，​襟袖余香仍在。​待归也，​便相期明日，​踏青挑菜。\n\n作者：吴礼之",
        "《水龙吟 · 白莲​》\n仙人掌上芙蓉，​涓涓犹滴金盘露。​轻妆照水，​纤裳玉立，​飘飘似舞。​几度消凝，​满湖烟月，一汀鸥鹭。​记小舟夜悄，​波明香远，​浑不见，​花开处。​\r\n应是浣纱人妒，​褪红衣、被谁轻误。​闲情淡雅，​冶姿清润，​凭娇待语。​隔浦相逢，​偶然倾盖，​似传心素。​怕湘皋佩解，​绿云十里，​卷西风去。​\n\n作者：张炎",
        "《翠楼吟 · 美人魂​》\n月魄荒唐，​花灵仿佛，​相携最无人处。​栏干芳草外，​忽惊转、几声啼宇。​飘零何许？​似一缕游丝，​因风吹去。​浑无据。​想应凄断，路旁酸雨。​\r\n日暮。​渺渺愁予，​觉黯然销者，别情离绪。​春阴楼外远，​入烟柳、和莺私语。​连江暝树。​欲打点幽香，随郎黏住。​能留否？​只愁轻绝，​化为飞絮。​\n\n作者：黄之隽",
        "《东风第一枝 · 忆梅​》\n老树浑苔，​横枝未叶，青春肯误芳约。​背阴未返冰魂，​阳梢已含红萼。佳人寒怯，谁惊起、晓来梳掠。​是月斜花外幺禽，​霜冷竹间幽鹤。​\r\n云淡淡、粉痕渐薄，风细细、冻香又落。叩门喜伴金尊，​倚栏怕听画角。​依稀梦里，​记半面、浅窥珠箔。恁时得、重写鸾笺，​去访旧游东阁。​\n\n作者：张翥",
        "《河传 · 赠妓》\n恨眉醉眼，甚轻轻觑著，神魂迷乱。常记那回，小曲栏干西畔。鬓云松，罗袜刬。\r\n丁香笑吐娇无限，语软声低，道我何曾惯。云雨未谐，早被东风吹散。瘦煞人，天不管。\n\n作者：秦观",
        "《误佳期 · 闺怨》\n寒气暗侵帘幕，孤负芳春小约。庭梅开遍不归来，直恁心情恶。\r\n独抱影儿眠，背看灯花落。待他重与画眉时，细数郎轻薄。\n\n作者：汪懋麟",
        "《好事近 · 初夏》\n叶暗乳鸦啼，风定老红犹落。蝴蝶不随春去，入薰风池阁。\r\n休歌金缕劝金卮，酒病煞如昨。帘卷日长人静，任杨花飘泊。\n\n作者：蒋元龙",
        "《醉太平 · 闺情》\n情高意真，眉长鬓青。小楼明月调筝，写春风数声。\r\n思君忆君，魂牵梦萦。翠绡香暖云屏，更那堪酒醒。\n\n作者：刘过",
        "《望江南 · 天上月》\n天上月，遥望似一团银。夜久更阑风渐紧，与奴吹散月边云。照见负心人。\n\n作者：无名氏",
        "《诉衷情令 · 夜来沉醉卸妆迟》\n夜来沉醉卸妆迟，梅萼插残枝。酒醒熏破春睡，梦远不成归。\r\n人悄悄，月依依，翠帘垂。更挼残蕊，更捻馀香，更得些时。\n\n作者：李清照",
        "《采桑子 · 晚来一霎风兼雨》\n晚来一霎风兼雨，洗尽炎光。理罢笙篁，却对菱花淡淡妆。\r\n绛绡缕薄冰肌莹，雪腻酥香。笑语檀郎，今夜纱厨枕簟凉。\n\n作者：李清照",
        "《鹧鸪天 · 有怀京师上元，与韩叔夏司谏、王夏卿侍郎、曹仲谷少卿同赋》\n紫禁烟花一万重，鳌山宫阙倚晴空。玉皇端拱彤云上，人物嬉游陆海中。\r\n星转斗，驾回龙。五侯池馆醉春风。而今白发三千丈，愁对寒灯数点红。\n\n作者：向子諲",
        "《少年游》\n算来好景只如斯，惟许有情知。寻常风月，等闲谈笑，称意即相宜。\r\n十年青鸟音尘断，往事不胜思。一钩残照，半帘飞絮，总是恼人时。\n\n作者：纳兰性德",
        "《江城子 · 咏史》\n湿云全压数峰低。影凄迷，望中疑。非雾非烟，神女欲来时、若问生涯原是梦，除梦里，没人知。\n\n作者：纳兰性德",
        "《昭君怨》\n深禁好春谁惜，薄暮瑶阶伫立。别院管弦声，不分明。\r\n又是梨花欲谢，绣被春寒今夜。寂寂锁朱门，梦承恩。\n\n作者：纳兰性德",
        "《减字木兰花》\n相逢不语，一朵芙蓉著秋雨。小晕红潮，斜溜鬟心只凤翘。\r\n待将低唤，直为凝情恐人见。欲诉幽怀，转过回阑叩玉钗。\n\n作者：纳兰性德",
        "《木兰花慢 · 立秋夜雨送梁汾南行》\n盼银河迢递，惊入夜，转清商。乍西园蝴蝶，轻翻麝粉，暗惹蜂黄。炎凉。等闲瞥眼，甚丝丝、点点搅柔肠。应是登临送客，别离滋味重尝。\r\n疑将。水墨画疏窗，孤影淡潇湘。倩一叶高梧，半条残烛、做尽商量。荷裳。被风暗剪，问今宵、谁与盖鸳鸯。从此羁愁万叠，梦回分付啼螀。\n\n作者：纳兰性德",
        "《忆江南》\n春去也，人在画楼东。芳草绿粘天一角，落花红沁水三弓。好景共谁同？\n\n作者：纳兰性德",
        "《渔家傲 · 越女采莲江北岸》\n越女采莲江北岸，轻桡短棹随风便。人貌与花相斗艳。流水慢，时时照影看妆面。\r\n莲叶层层张绿伞，莲房个个垂金盏。一把藕丝牵不断。红日晚，回头欲去心撩乱。\n\n作者：晏殊",
        "《渔家傲 · 独木小舟烟雨湿》\n独木小舟烟雨湿，燕儿乱点春江碧。江上青山随意觅，人寂寂，落花芳草催寒食。\r\n昨夜青楼今日客，吹愁不得东风力。细拾残红书怨泣，流水急，不知那个传消息。\n\n作者：程垓",
        "《疏影 · 梅影》\n黄昏片月。似碎阴满地，还更清绝。枝北枝南，疑有疑无，几度背灯难折。依稀倩女离魂处，缓步出、前村时节。看夜深、竹外横斜，应妒过云明灭。\r\n窥镜蛾眉淡抹。为容不在貌，独抱孤洁。莫是花光，描取春痕，不怕丽谯吹彻。还惊海上然犀去，照水底、珊瑚如活。做弄得、酒醒天寒，空对一庭香雪。\n\n作者：张炎",
        "《相见欢 · 金陵城上西楼》\n金陵城上西楼，倚清秋。万里夕阳垂地，大江流。\r\n中原乱，簪缨散，几时收？试倩悲风吹泪，过扬州。\n\n作者：朱敦儒",
        "《减字木兰花 · 竞渡》\n红旗高举，飞出深深杨柳渚。鼓击春雷，直破烟波远远回。\r\n欢声震地，惊退万人争战气。金碧楼西，衔得锦标第一归。\n\n作者：黄裳（冕仲）",
        "《瑞鹧鸪 · 双银杏》\n风韵雍容未甚都，尊前甘橘可为奴。谁怜流落江湖上，玉骨冰肌未肯枯。\r\n谁教并蒂连枝摘，醉后明皇倚太真。居士擘开真有意，要吟风味两家新。\n\n作者：李清照",
        "《武陵春 · 燕子飞来花在否》\n燕子飞来花在否，微雨退、掩重门。正满院梨花雪照人。独自个、怯黄昏。\r\n轻风淡月总消魂，罗衣暗惹啼痕。谩觑著、秋千腰褪裙，可㬠是、不宜春。\n\n作者：万俟咏",
        "《忆秦娥》\n天如洗，金波冷浸冰壶里。冰壶里，一年得似，此宵能几。\r\n等闲莫把栏干倚，马蹄去便三千里。三千里，几重云岫，几重烟水。\n\n作者：万俟咏",
        "《蝶恋花  · 梨叶疏红蝉韵歇》\n梨叶疏红蝉韵歇。银汉风高，玉管声凄切。枕簟乍凉铜漏咽，谁教社燕轻离别。\r\n草际蛩吟珠露结。宿酒醒来，不记归时节。多少衷肠犹未说，朱帘一夜朦胧月。\n\n作者：晏殊",
        "《望海潮 · 自题小影》\n曾经沧海，又来沙漠，四千里外关河。骨相空谈，肠轮自转，回头十八年过。春梦醒来么，对春帆细雨，独自吟哦。惟有瓶花数枝，相伴不须多。\r\n寒江才脱渔蓑，剩风尘面貌，自看如何。鉴不因人，形还问影，岂缘酒后颜酡。拔剑欲高歌，有几根侠骨，禁得揉搓？忽说此人是我，睁眼细瞧科。\n\n作者：谭嗣同",
        "《霜天晓角 · 仪真江上夜泊》\n寒江夜宿，长啸江之曲。水底鱼龙惊动，风卷地、浪翻屋。\r\n诗情吟未足，酒兴断还续。草草兴亡休问，功名泪、欲盈掬。\n\n作者：黄机（几仲）",
        "《玉楼春 · 洛阳正值芳菲节》\n洛阳正值芳菲节，秾艳清香相间发。游丝有意苦相萦，垂柳无端争赠别。\r\n杏花红处青山缺，山畔行人山下歇。今宵谁肯远相随，惟有寂寥孤馆月。\n\n作者：欧阳修",
        "《浣溪沙 · 雪颔霜髯不自惊》\n雪颔霜髯不自惊。更将剪彩发春荣。羞颜未醉已先赪。\r\n莫唱黄鸡并白发，且呼张丈唤殷兄。有人归去欲卿卿。\r\n\n\n作者：苏轼",
        "《浣溪沙 · 为怯赬云挟暑飞》\n为怯赬云挟暑飞。嫩凉故故著征衣。江风吹雨过楼西。\r\n未必男儿生不遇，时来咳唾是珠玑。功名终岂壮心违。\r\n\n\n作者：李好古",
        "《浣溪沙 · 赠陈海州，陈尝为眉令，有声》\n长记鸣琴子贱堂，朱颜绿发映垂杨。如今秋鬓数茎霜。\r\n聚散交游如梦寐，升沉闲事莫思量。仲卿终不忘桐乡。\n\n作者：苏轼",
        "《水调歌头 · 题《西山秋爽图》》\n空山梵呗静，水月影俱沉。悠然一境人外，都不许尘侵。岁晚忆曾游处，犹记半竿斜照，一抹界疏林。绝顶茅庵里，老衲正孤吟。\r\n云中锡，溪头钓，涧边琴。此生着几緉屐，谁识卧游心？准拟乘风归去，错向槐安回首，何日得投簪。布袜青鞋约，但向画图寻。\n\n作者：纳兰性德",
        "《水调歌头 · 江上春山远》\n 江上春山远，山下暮云长。相留相送，时见双燕语风樯。满目飞花万点，回首故人千里，把酒沃愁肠。回雁峰前路，烟树正苍苍。\r\n漏声残，灯焰短，马蹄香。浮云飞絮，一身将影向潇湘。多少风前月下，迤逦天涯海角，魂梦亦凄凉。又是春将暮，无语对斜阳。\r\n\n\n作者：葛长庚",
        "《菩萨蛮 · 归鸿声断残云碧》\n归鸿声断残云碧，背窗雪落炉烟直。烛底凤钗明，钗头人胜轻。\r\n角声催晓漏，曙色回牛斗。春意看花难，西风留旧寒。 \n\n作者：李清照",
        "《菩萨蛮 · 数间茅屋闲临水》\n数间茅屋闲临水，窄衫短帽垂杨里。花是去年红，吹开一夜风。\r\n梢梢新月偃，午醉醒来晚。何物最关情，黄鹂三两声。 \n\n作者：王安石",
        "《菩萨蛮 · 白日惊飙冬已半》\n惊飙掠地冬将半，解鞍正值昏鸦乱。冰合大河流，茫茫一片愁。\r\n烧痕空极望，鼓角高城上。明日近长安，客心愁未阑。 \n\n作者：纳兰性德",
        "《菩萨蛮 · 子规啼破城楼月》\n子规啼破城楼月，画船晓载笙歌发。两岸荔枝红，万家烟雨中。\r\n佳人相对泣，泪下罗衣湿。从此信音稀，岭南无雁飞。 \n\n作者：李师中",
        "《菩萨蛮 · 阑风伏雨催寒食》\n阑风伏雨催寒食，樱桃一夜花狼藉。刚与病相宜，锁窗薰绣衣。\r\n画眉烦女伴，央及流莺唤。半晌试开奁，娇多直自嫌。 \n\n作者：纳兰性德",
        "《满江红》\n日暖烟轻，竹梢映、花阴凌乱。微风皱、池光青碧，绿杨垂岸。艳杏墙头红粉，幽兰砌下飘香暖。称邀宾、明日去寻芳，频欢宴。\r\n光景速，浑如箭。醉梦里，春强半。且花前莫厌，玉杯频劝。一枕游仙方警悟，浮名自笑犹萦绊。醉挥毫、付与雪儿歌，娇莺啭。古诗：“丽词付与雪儿歌。” \n\n作者：曹冠",
        "《满江红 · 喜遇重阳》\n喜遇重阳，更佳酿今朝新熟。 见碧水丹山，黄芦苦竹。 头上尽教添白发，鬓边不可无黄菊。 愿樽前长叙弟兄情，如金玉。\r\n统豺虎，御边幅，号令明，军威肃。 中心愿，平虏保民安国。日月常悬忠烈胆，风尘障却奸邪目。望天王降诏，早招安，心方足。 \n\n作者：宋江",
        "《满江红 · 为问封姨》\n为问封姨，何事却、排空卷地。又不是、江南春好，妒花天气。叶尽归鸦栖未得，带垂惊燕飘还起。甚天公、不肯惜愁人，添憔悴。\r\n搅一霎，灯前睡。听半晌，心如醉。倩碧纱遮断，画屏深翠。只影凄清残烛下，离魂飘缈秋空里。总随他、泊粉与飘香，真无谓。 \n\n作者：纳兰性德",
        "《满江红 · 咏竹》\n不种闲花，池亭畔、几竿修竹。相映带、一泓流水，森寒洁绿。风动仙人鸣佩遂，雨余净女添膏沐。未成林，难望凤来栖，聊医俗。\r\n问华胄，名淇澳。寻苗裔，湘江曲。性孤高似柏，阿娇金屋。坐荫从容烦暑退，清心恍惚微香触。历冰霜、不变好风姿，温如玉。 \n\n作者：陆容",
        "《满江红 · 代北燕南》\n代北燕南，应不隔、月明千里。谁相念、胭脂山下，悲哉秋气。小立乍惊清露湿，孤眠最惜浓香腻。况夜鸟、啼绝四更头，边声起。\r\n销不尽，悲歌意。匀不尽，相思泪。想故园今夜，玉阑谁倚。青海不来如意梦，红笺暂写违心字。道别来、浑是不关心，东堂桂。 \n\n作者：纳兰性德",
        "《满江红 · 齐山绣春台》\n十二年前，曾上到、绣春台顶。双脚健、不烦筇杖，透岩穿岭。老去渐消狂气习，重来依旧佳风景。想牧之、千载尚神游，空山冷。\r\n山之下，江流永。江之外，淮山暝。望中原何处，虎狼犹梗。勾蠡规模非浅近，石苻事业真俄顷。问古今、宇宙竟如何，无人省。 \n\n作者：吴潜",
        "《西江月 · 宝髻松松挽就》\n宝髻松松挽就，铅华淡淡妆成。青烟翠雾罩轻盈，飞絮游丝无定。\r\n相见争如不见，有情何似无情。笙歌散后酒初醒，深院月斜人静。 \n\n作者：司马光",
        "《浣溪沙 · 残雪皑皑晓日红》\n残雪皑皑晓日红，寒山颜色旧时同。断魂何处问飞蓬。\r\n地转天旋千万劫，人间只此一回逢。当时何似莫匆匆。\n\n作者：吕碧城",
        "《减字木兰花（琴）》\n神闲意定。万籁收声天地静。玉指冰弦。未动宫商意已传。\r\n悲风流水。写出寥寥千古意。归去无眠。一夜余音在耳边。 \n\n作者：苏轼",
        "《减字木兰花 · 斜红叠翠》\n斜红叠翠。何许花神来献瑞。粲粲裳衣。割得天孙锦一机。\r\n真香妙质。不耐世间风与日。着意遮围。莫放春光造次归。 \n\n作者：向子諲",
        "《减字木兰花 · 春夜闻隔墙歌吹声》\n阑珊心绪，醉倚绿琴相伴住。一枕新愁，残夜花香月满楼。\r\n繁笙脆管，吹得锦屏春梦远。只有垂杨，不放秋千影过墙。\n\n作者：项鸿祚",
        "《减字木兰花 · 莎衫筠笠》\n莎衫筠笠。正是村村农务急。绿水千畦。惭愧秧针出得齐。\r\n风斜雨细。麦欲黄时寒又至。馌妇耕夫。画作今年稔岁图。 \n\n作者：卢炳",
        "《减字木兰花 · 寓意》\n云鬟倾倒，醉倚阑干风月好。凭仗相扶，误入仙家碧玉壶。\r\n连天衰草，下走湖南西去道。一舸姑苏，便逐鸱夷去得无。 \n\n作者：苏轼",
        "《沁园春 · 咏菜花》\n极目离离，遍地蒙蒙，官桥野塘。正杏腮低亚，添他旖旎；柳丝浅拂，益尔轻扬。绣袜才挑，罗裙可择，小摘情亲也不妨。风流甚，映粉红墙低，一片鹅黄。\r\n曾经舞榭歌场，却付与空园锁夕阳。纵非花非草，也来蝶闹；和烟和雨，惯引蜂忙。每到年时，此花娇处，观里夭桃已断肠。沉吟久，怕落红如海，流入春江。 \n\n作者：陈维崧",
        "《贺新郎》\n薄暮垂虹去。正江天、残霞冠日，乱鸿遵渚。万顷云涛风浩荡，笑整羽轮飞渡。问弱水、神仙何处。翳凤骑麟思往事，记朝元、金殿闻钟鼓。环佩响，翠鸾舞。\r\n梦中失却江南路。待西风、长城饮马，朔庭张弩。目尽青天何时到，赢得儿童好语。怅未复、长陵抔土。西子五湖归去后，泛仙舟、尚许寻盟否。风袂逐，片帆举。 \n\n作者：杨冠卿",
        "《贺新郎》\n燕子呢喃语。小园林、残红剩紫，已无三数。绿叶青枝成步障，空有蜂旋蝶舞。又宝扇、轻摇初暑。芳沼拳荷舒展尽，便回头、乱拥宫妆女。惊岁月，能多许。\r\n家山占断凫鸥渚。最相宜、岚烟水月，雾云霏雨。三岛十洲虽铁铸，难把归舟系取。且放我、渔樵为与。从此细斟昌＿酒，况神仙洞府无邀阻。何待结，长生缕。 \n\n作者：吴潜",
        "《贺新郎》\n月绽浮云里。未须臾、长风扫荡、碧空如水。谁在冰壶玉界上，眇视征蛮战蚁。便弃掷、尘寰脱＿。＿葛清冷襟袖冷，露华浓、暗袭人肌理。和酷暑，争些气。\r\n谯楼漏转三更二。夜沈沈、经星纬宿，换垣移市。万籁渐生秋意思，时节那堪屈指。奈投老、未酬归计。矫首高天天不应，忽林梢、睡鹊惊飞起。同一梦，我与尔。 \n\n作者：吴潜",
        "《贺新郎》\n弹铗西来路。记匆匆、经行十日，几番风雨。梦里寻秋秋不见，秋在平芜远树。雁信落、家山何处。万里西风吹客鬓，把菱花、自笑人如许。留不住，少年去。\r\n男儿事业无凭据。记当年、悲歌击楫，酒酣箕踞。腰下光芒三尺剑，时解挑灯夜语。谁更识、此时情绪。唤起杜陵风月手，写江东渭北相思句。歌此恨，慰羁旅。 \n\n作者：刘过",
        "《春光好 · 蘋叶软》\n蘋叶软，杏花明，画船轻。双浴鸳鸯出绿汀，棹歌声。\r\n春水无风无浪，春天半雨半晴。红粉相随南浦晚，几含情。\n\n作者：和凝",
        "《清平乐 · 孤花片叶》\n孤花片叶，断送清秋节。寂寂绣屏香篆灭，暗里朱颜消歇。\r\n谁怜散髻吹笙，天涯芳草关情。懊恼隔帘幽梦，半床花月纵横。 \n\n作者：纳兰性德",
        "《清平乐》\n舞鬟娟好。白发黄花帽。醉任旁观嘲潦倒。扶老偏宜年小。\r\n舞回脸玉胸酥。缠头一斛明珠。日日梁州薄媚，年年金菊茱萸。 \n\n作者：黄庭坚",
        "《满庭芳 · 南苑吹花》\n南苑吹花，西楼题叶，故园欢事重重。凭阑秋思，闲记旧相逢。几处歌云梦雨，可怜便、汉水西东。别来久，浅情未有，锦字系征鸿。\r\n年光还少味，开残槛菊，落尽溪桐。漫留得，尊前淡月西风。此恨谁堪共说，清愁付、绿酒杯中。佳期在，归时待把，香袖看啼红。\n\n作者：晏几道",
        "《满庭芳 · 客中九日》\n乾坤俯仰，贤愚醉醒，今古兴亡。剑花寒，夜坐归心壮，又是他乡。九日明朝酒香，一年好景橙黄。龙山上，西风树响，吹老鬓毛霜。\n\n作者：张可久",
        "《满庭芳》\n庭院余寒，帘栊清晓，东风初破丹苞。相逢未识，错认是夭桃。休道寒香波较晚，芳丛里、便觉孤高。凭阑久，巡檐索笑，冷蕊向青袍。\r\n扬州，春兴动，主人情重，招集吟豪。信冰姿潇洒，趣在风骚。脉脉此情谁会，和羹事、且付香醪。归来后，湖头月淡，伫立看烟涛。 \n\n作者：秦观",
        "《满庭芳》\n大道渊源，高真隐秘，风流岂可知闻。\r\n先天一气，清浊自然分。不识坎离颠倒，谁能辨、金木浮沉？\r\n幽微处，无中产有，涧畔虎龙吟。\r\n壶中，真造化，天精地髓，阴魄阳魂。运周天水火，燮理寒温。\r\n十月脱胎丹就，除此外、皆是傍门。君知否，尘寰走遍，端的少知音。\n\n作者：吕岩",
        "《水龙吟 · 过黄河》\n浊波浩浩东倾，今来古往无终极。经天亘地，滔滔流出，昆仑东北。神浪狂飙，奔腾触裂，轰雷沃日。看中原形胜，千年王气。雄壮势、隆今昔。\r\n鼓枻茫茫万里，棹歌声、响凝空碧。壮游汗漫，山川绵邈，飘飘吟迹。我欲乘槎，直穷银汉，问津深入。唤君平一笑，谁夸汉客，取支机石。\n\n作者：许有壬",
        "《水龙吟 · 雪中登大观亭》\n关河冻合梨云，冲寒犹试连钱骑。思量旧梦，黄梅听雨，危阑倦倚。披氅重来，不分明出，可怜烟水。算夔巫万里，金焦两点，谁说与，苍茫意？\r\n却忆蛟台往事，耀弓刀，舳舻天际。而今剩了，低迷鱼艇，模粘雁字我辈登临，残山送暝，远江延醉。折梅花去也，城西炬火，照琼瑶碎。\n\n作者：邓廷桢",
        "《水龙吟 · 题文姬图》\n须知名士倾城，一般易到伤心处。柯亭响绝，四弦才断，恶风吹去。万里他乡，非生非死，此身良苦。对黄沙白草，呜呜卷叶，平生恨、从头谱。\r\n应是瑶台伴侣，只多了、毡裘夫妇。严寒觱篥，几行乡泪，应声如雨。尺幅重披，玉颜千载，依然无主。怪人间厚福，天公尽付，痴儿騃女。\n\n作者：纳兰性德",
        "《水龙吟 · 寿梅津》\n杜陵折柳狂吟，砚波尚湿红衣露。仙桃宴早，江梅春近，还催客句。宫漏传鸡，禁门嘶骑，宦情熟处。正黄编夜展，天香字暖，春葱剪、红蜜炬。\r\n宫帽鸾枝醉舞。思飘扬、臞仙风举。星罗万卷，云驱千阵，飞毫海雨。长寿杯深，探春腔稳，江湖同赋。又看看便系，金狨莺晓，傍西湖路。\n\n作者：吴文英",
        "《水龙吟 · 从商帅国器猎于南阳同仲泽鼎玉赋此》\n少年射虎名豪，等闲赤羽千夫膳。金铃锦领，平原千骑，星流电转。路断飞潜，雾随腾沸，长围高卷。看川空谷静，旌旗动色，得意似，平生战。\r\n城月迢迢鼓角，夜如何，军中高宴，江淮草木，中原狐兔，先声自远。盖世韩彭，可能只办，寻常鹰犬。问元戎早晚，鸣鞭径去，解天山箭。 \n\n作者：元好问",
        "《好事近 · 富贵本无心》\n富贵本无心，何事故乡轻别？空使猿惊鹤怨，误薜萝秋月。\r\n囊锥刚要出头来，不道甚时节！欲驾巾车归去，有豺狼当辙！\n\n作者：胡铨",
        "《好事近》\n混迹寄人间，夜夜画楼银烛。谁见五云丹灶，养黄芽初熟。\r\n春风归从紫皇游，东海宴旸谷。进罢碧桃花赋，赐玉尘千斛。 \n\n作者：陆游",
        "《好事近》\n秋色到东篱，一种露红先占。应念金英冷淡，摘胭脂浓染。\r\n依稀十月小桃花，霜蕊破霞脸。何事渊明风致，却十分娇艳。 \n\n作者：刘子寰",
        "《渔家傲》\n诗句一春浑漫与，纷纷红紫但尘土。楼外垂杨千万缕，风落絮，栏干倚遍空无语。\r\n毕竟春归何处所，树头树底无寻处。唯有闲愁将不去，依旧住，伴人直到黄昏雨。 \n\n作者：段克己",
        "《朝中措 · 襄阳古道灞陵桥》\n襄阳古道灞陵桥，诗兴与秋高。千古风流人物，一时多少雄豪。\r\n霜清玉塞，云飞陇首，风落江皋。梦到凤凰台上，山围故国周遭。\n\n作者：完颜璹",
        "《朝中措 · 先生筇杖是生涯》\n先生筇杖是生涯，挑月更担花。把住都无憎爱，放行总是烟霞。\r\n飘然携去，旗亭问酒，萧寺寻茶。恰似黄鹂无定，不知飞到谁家？ \n\n作者：朱敦儒",
        "《朝中措》\n杨花撩乱与云干，春事可悲酸。况是雨荒院落，江南但有春寒。\r\n莺残燕懒，蜂慵蝶褪，谩等闲看。不是无情描貌，奚奴且放安单。 \n\n作者：吴潜",
        "《卜算子 · 苕霅水能清》\n苕霅水能清，更有人如水。秋水横边簇远山，相对盈盈里。\r\n溪上有鸳鸯，艇子频惊起。何似收归碧玉池。长在阑干底。 \n\n作者：吴潜",
        "《卜算子》\n春事付莺花，曾是莺花主。醉拍春衫金缕衣，只向花间住。\r\n密意君听取。莫逐风来去。若是真心待于飞，云里千条路。 \n\n作者：蔡伸",
        "《卜算子 · 兰》\n松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。 \n\n作者：曹组",
        "《谒金门》\n杨花落，燕子横穿朱阁。苦恨春醪如水薄，闭愁无处着。\r\n绿野带红山落角，桃杏参差残萼。历历危樯沙外泊，东风晚来恶。 \n\n作者：李清臣",
        "《南乡子 · 风雨满苹洲》\n风雨满苹洲。绣阁银屏一夜秋。当日袜尘何处去，溪楼。怎对烟波不泪流。\r\n天际目归舟。浪卷涛翻一叶浮。也似我侬魂不定，悠悠。宋玉方悲庾信愁。 \n\n作者：陈亮",
        "《玉楼春 · 惊沙猎猎风成阵》\n惊沙猎猎风成阵，白雁一声霜有信。琵琶肠断塞门秋，却望紫台知远近。\r\n深宫桃李无人问，旧爱玉颜今自恨。明妃留在两眉愁，万古春山颦不尽。 \n\n作者：元好问",
        "《玉楼春 · 东山探梅》\n泠泠水向桥东去。漠漠云归溪上住。疏风淡月有来时，流水行云无觅处。\r\n佳人独立相思苦。薄袖欺寒修竹暮。白头空负雪边春，着意问春春不语。\n\n作者：刘镇（叔安）",
        "《玉楼春 · 燕》\n雕梁画栋原无数，不问主人随意住。红襟惹尽百花香，翠尾扫开三月雨。\r\n半年别我归何处？相见如将离恨诉。海棠枝上立多时，飞向小桥西畔去。 \n\n作者：宋徵舆",
        "《浪淘沙 · 秋》\n塞下景荒凉，淡薄秋光，金风淅淅透衣裳。读罢安仁《秋兴赋》，憀栗悲伤。\r\n廿载住边疆，两鬓成霜，天边鸿雁又南翔。借问夏城屯戍客，是否思乡？ \n\n作者：朱栴",
        "《浪淘沙令 · 好恨这风儿》\n好恨这风儿，催俺分离！船儿吹得去如飞，因甚眉儿吹不展？叵耐风儿！\r\n不是这船儿，载起相思？船儿若念我孤恓？载取人人篷底睡，感谢风儿！ \n\n作者：石孝友",
        "《踏莎行 · 雪中看梅花》\n两种风流，一家制作。雪花全似梅花萼。细看不是雪无香，天风吹得香零落。\r\n虽是一般，惟高一着。雪花不似梅花薄。梅花散彩向空山，雪花随意穿帘幕。\n\n作者：王旭",
        "《踏莎行 · 晚景》\n流水孤村，荒城古道，槎牙老木乌鸢噪。夕阳倒影射疏林，江边一带芙蓉老。\r\n风暝寒烟，天低衰草，登楼望极群峰小。欲将归信问行人，青山尽处行人少。\n\n作者：陈霆",
        "《生查子》\n三尺龙泉剑，匣里无人见。\r\n一张落雁弓，百支金花箭。\r\n为国竭忠贞，苦处曾征战。\r\n先望立功勋，后见君王面。\n\n作者：无名氏",
        "《生查子 · 鞭影落春堤》\n鞭影落春堤，绿锦鄣泥卷。脉脉逗菱丝，嫩水吴姬眼。\r\n啮膝带香归，谁整樱桃宴。蜡泪恼东风，旧垒眠新燕。\n\n作者：纳兰性德",
        "《柳梢青 · 灯花》\n白玉枝头，忽看蓓蕾，金粟珠垂。半颗安榴，一枝秾杏，五色蔷薇。\r\n何须羯鼓声催。银釭里、春工四时。却笑灯蛾，学他蝴蝶，照影频飞。 \n\n作者：张林",
        "《柳梢青 · 己未元夕》\n好把元宵。良辰美景，暮暮朝朝。万盏华灯，一轮明月，燕管秦箫。\r\n何人帕坠鲛绡。有玉凤、金鸾绣雕。目下欢娱，眼前烦恼，只在今宵。 \n\n作者：吴潜",
        "《柳梢青》\n断续残虹，翩飞去鸟，别岸孤村。傍水楼台，满城钟鼓，又是黄昏。\r\n悠悠岁月如奔。正目断、边尘塞云。两鬓秋风，百年人事，无限消魂。 \n\n作者：吴潜",
        "《柳梢青（忆西湖）》\n长记西湖，水光山色，浓淡相宜。丰乐楼前，涌金门外，买个船儿。\r\n而今又是春时。清梦只、孤山赋诗。绿盖芙蓉，青丝杨柳，好在苏堤。 \n\n作者：姚勉",
        "《苏幕遮》\n扇留风，冰却暑。夏木阴阴，相对黄鹂语。薄晚轻阴还阁雨。远岸烟深，仿佛菱歌举。\r\n燕归来，花落去。几度逢迎，几度伤羁旅。油壁西陵人识否。好约追凉，小舣兼葭浦。 \n\n作者：杜安世",
        "《苏幕遮》\n尽思量，还叵耐。因甚当初，故故相招买。早是幽欢多障碍。更遣分飞，脉脉如天外。\r\n有心怜，无计奈。两处厌厌，一点虚恩爱。独上高楼临暮霭。凭暖朱阑，这意无人会。\n\n作者：杜安世",
        "《苏幕遮 · 送春》\n日烘晴，风弄晓，芍药荼醾，是处撄怀抱。倦枕深杯消不了，人惜残春，我道春归好。\r\n絮从抛，莺任老，拼作无情，不为多情恼。日影渐斜人悄悄，凭暖栏杆，目断游丝袅。 \n\n作者：高鹗",
        "《苏幕遮》\n老相邀，山作伴。千里西来，始识庐山面。爱酒杨雄浑不管。天与邻翁，来慰穷愁眼。\r\n似惊鸿，吹又散。画舸横江，望断江南岸。地角天涯无近远。一阕清歌，且放梨花满。 \n\n作者：周紫芝",
        "《苏幕遮》\n碧桃花，春婉娩。未断尘缘，暂别瑶池宴。谪限迢迢应未满。乘月骖鸾。曾有深深愿。\r\n帝城赊，凤楼远。长寿杯深，此际谁人劝。闷倚屏山凝泪眼。百和烟中，细想千娇面。 \n\n作者：晁端礼",
        "《苏幕遮》\n天不高，地不大。惟有真心，物物俱含载。\r\n不用之时全体在。用即拈来，万象周沙界¤\r\n虚无中，尘色内。尽是还丹，历历堪收采。\r\n这个鼎炉解不解。养就灵乌，飞出光明海。 \n\n作者：吕岩",
        "《苏幕遮》\n抱孤琴，弹小操。独坐幽轩，尽日无人到。惟乐烟霞长啸傲。明月清风，今古长为道。\r\n识乾坤，知牝牡。懒共尘劳，汨汨争奔走。爱杀高眠消白昼。一任他家，玉兔金乌走。 \n\n作者：张继先",
        "《苏幕遮（送张删定赴召）》\n驿尘飞，天意紧。香雪芝封，犹带吴泥润。昨夜宝＿开玉镜。一点西风，便觉寒秋近。\r\n白苹洲，红蓼径。风露凄清，快促黄金镫。叠叠重重听好信。掷了碧油幢，更掷双堂印。 \n\n作者：王质",
        "《苏幕遮》\n地偏灵，天应瑞。簇簇银花，团绕真珠蕊。金阙玉楼分十二。要伴姮娥，与月循环睡。\r\n月如花，花表岁。人道闰年，添个真奇异。不许扬州夸间气。昨夜春风，吹送柴门里。\n\n作者：马子严",
        "《望江南》\n钟陵好，和气满江城。忆昨旌麾初至止，到今政令只宽平。仍岁兆丰登。\r\n称庆旦，遐迩一般情。共信我公跻寿考，从来阴德被生灵。襦衤夸听欢声。 \n\n作者：扬无咎",
        "《望江南》\n思晴好，路滑少人行。早信雨能留得住，仅教尽日自舟横。直等到清明。 \n\n作者：黄公绍",
        "《鹊桥仙》\n风清月莹，天然标韵，自是闺房之秀。情多无那不能禁，常是为、而今时候。\r\n绿云低拢，红潮微上，画幕梅寒初透。一般偏更恼人深，时更把、眉儿轻皱。 \n\n作者：李之仪",
        "《鹊桥仙》\n姮娥怕闹，银蟾传令，且与遮鸾翳凤。直须人睡俗尘清，放云汉、冰轮徐动。\r\n山翁散发，披衣松下，琴奏瑶池三弄。曲终鹤警露华寒，笑浊世、饶伊做梦。 \n\n作者：朱敦儒",
        "《鹊桥仙 · 云林瞩题闰七夕联吟图》\n新秋逢闰，鹊桥重驾，两度人间乞巧。栏干斜转玉绳低，问乞得、天机多少？\r\n闺中女伴、天边佳会，多事纷纷祈祷。神仙之说本虚无，便是有、也应年老。 \n\n作者：顾太清",
        "《鹊桥仙 · 春情》\n青林雨歇，珠帘风细，人在绿阴庭院。夜来能有几多寒，已瘦了、梨花一半。\r\n宝钗无据，玉琴难托，合造一襟幽怨。云窗雾阁事茫茫，试与问、杏梁双燕。 \n\n作者：黄昇",
        "《鹊桥仙 · 馨香饼饵》\n馨香饼饵，新鲜瓜果，乞巧千门万户。到头人事控抟难，与拙底、无多来去。\r\n痴儿妄想，夜看银汉，要待云车飞度。谁知牛女已尊年，又那得、欢娱意绪。 \n\n作者：吴潜",
        "《蓦山溪（和人冬至韵）》\n西江东去，总是伤时泪。北陆日初长，对芳尊、多悲少喜。美人去后，花落几春风，杯漫洗。人难醉。愁见飞灰细。\r\n梅边雪外。风味犹相似。迤逦暖乾坤，仗君王、雄风英气。吾曹老矣，端是有心人、追剑履。辞黄绮。珍重萧生意。 \n\n作者：朱敦儒",
        "《蓦山溪 · 春前信息》\n春前信息，到处欢声满。旌旆出西郊，拥笙歌、婵娟两畔。东巡事往，空有雪中山，仙驭悄，古风间，谩动吟人叹。\r\n天边身世，况值重华旦。击坏访遗民，想如云、望中不断。功名休论，齐楚共唐虞，开口笑，插花归，更候清秋晚。 \n\n作者：黄裳（冕仲）",
        "《蓦山溪（干道戊子秋游涵碧）》\n深秋澄霁，烟淡霜天晓。翠岘峻摩穹，有碧涧、清溪缭绕。鸣弦多暇，乘兴约登临，听水乐，习丰碑，遐想东坡老。\r\n当年叔子，何事伤怀抱。名与此山俱，叹无闻、真成可笑。吾侪勋业，要使列云台，擒颉利，斩楼兰，混一车书道。 \n\n作者：曹冠",
        "《苏幕遮 · 水风轻》\n水风轻，吹不皱。上下浮光，两镜光相就。云锦摇香吹散酒。细听清谈，玉屑津津嗽。\r\n明月前，斜阳后。竹露秋声，拂拂寒生袖。掇取湖山聊入手。紫阁黄扉，到了终须有。 \n\n作者：王质",
        "《诉衷情令 · 宝月山作》\n清波门外拥轻衣，杨花相送飞。西湖又还春晚，水树乱莺啼。\r\n闲院宇，小帘帏。晚初归。钟声已过，篆香才点，月到门时。\n\n作者：仲殊",
        "《诉衷情令》\n长因蕙草记罗裙。绿腰沈水熏。阑干曲处人静，曾共倚黄昏。\r\n风有韵，月无痕。暗消魂。拟将幽恨，试写残花，寄与朝云。\n\n作者：晏几道",
        "《诉衷情令》\n闲中一弄七弦琴。此曲少知音。多因淡然无味，不比郑声淫。\r\n松院静，竹林深。夜沉沉。清风拂轸，明月当轩，谁会幽心。 \n\n作者：张抡",
        "《木兰花慢 · 别西湖两诗僧》\n嫩寒催客棹，载酒去、载诗归。正红叶漫山，清泉漱石，多少心期。三生溪桥话别，怅薜萝、犹惹翠云衣。不似今番醉梦，帝城几度斜晖。\r\n鸿飞。烟水弥弥。回首处，只君知。念吴江鹭忆，孤山鹤怨，依旧东西。高峰梦醒云起，是瘦吟、窗底忆君时。何日还寻后约，为余先寄梅枝。\n\n作者：卢祖皋",
        "《木兰花慢 · 秋意》\n占西风早处，一番雨，一番秋。记故国斜阳，去年今日，落叶林幽。悲歌几回。激烈寄疏狂、酒令与诗筹。遗恨清商，易改多情，紫燕难留。\r\n嗟休。触绪茧丝抽。旧事续何由。奈予怀渺渺，羁愁郁郁，归梦悠悠。生平不如老杜，便如它、飘泊也风流。寄语庭柯径菊，甚时得棹孤舟。\n\n作者：李洪",
        "《木兰花慢（寿）》\n政胡尘满野，问谁与、作坚城。有老子行年，平头六十，无限声名。向来试陈大略，便群儿、啁哳耳边鸣。争识规模先定，破羌终属营平。\r\n吾心惟有忠诚。羞媚妩，做逢迎。谓干戈锋镝，动关民命，此不宜轻。听渠自分勇怯，奈何他、天理若持衡。只把从前不杀，也应换得长生。\n\n作者：黄机（几仲）",
        "《苏幕遮 · 点化道友》\n个人人，常守铺。瓮里合头，铁索缠缚住。怎识从来光耀处。元是神仙，何不开心悟。觅清凉，搜稳步。若要飘蓬，除是风狂做。也肯依凭云水去。占得清闲，走入逍遥路。\n\n作者：王喆",
        "《洞仙歌 · 中秋》\n碧天如水，一洗秋容净。何处飞来大明镜。谁道斫却桂，应更光辉，无遗照，泻出山河倒影。\r\n人犹苦余热，肺腑生尘，移我超然到三境。问姮娥、缘底事，乃有盈亏，烦玉斧、运风重整。教夜夜、人世十分圆，待拚却长年，醉了还醒。 \n\n作者：向子諲",
        "《洞仙歌 · 咏黄葵》\n铅华不御，看道家妆就。问取旁人入时否。为孤情淡韵、判不宜春，矜标格、开向晚秋时候。\r\n无端轻薄雨，滴损檀心，小叠宫罗镇长皱。何必诉凄清，为爱秋光，被几日、西风吹瘦。便零落、蜂黄也休嫌，且对依斜阳，胜偎红袖。\n\n作者：纳兰性德",
        "《洞仙歌（次韵苏子瞻）》\n冰肌玉骨，自清凉无汗，午梦醒来盼娇满。扇轻拈又放，浅炷兰薰，微笑处、吹着烟丝散乱。\r\n凉亭还独步，曾是凭阑，携手心盟指云汉。碧云斜阳外，信有如今，音书杳、寸肠千转。漫伫立、无言对荷花，看转眼秋风，翠移红换。 \n\n作者：陈著",
        "《洞仙歌 · 对雨思友》\n世间何处，最难忘杯酒。惟是停云想亲友。此时无一盏，千种离愁，西风外，长伴枯荷衰柳。\r\n去年深夜语，倾倒书□，窗烛心悬小红豆。记得到门时，雨正萧萧，嗟今雨、此情非旧。待与子、相期采黄花，又未卜重阳，果能晴否。 \n\n作者：蒋捷",
        "《洞仙歌》\n夜来惊怪，冷逼流苏帐。梦破初闻打窗响。向晓开帘，凌乱千里寒光，清兴发，鹤毛谁同纵赏。\r\n江南春意动，梅竹潜通，醉帽冲风自来往。慨念故人疏，便理扁舟，须信道、吾曹清旷。待石鼎煎茶洗余醺，更依旧归来，浅斟低唱。 \n\n作者：沈端节",
        "《洞仙歌（温园赏海棠）》\n群芳老尽，海棠花时候。雨过寒轻好清昼。最妖饶一段，全是初开，云鬟小，涂粉施朱未就。\r\n全开还自好，骀荡春余，百样宫罗斗繁绣。纵无语也，心应恨来迟，恰柳絮、将春归后。醉犹倚柔柯，怯黄昏，这一点愁，须共花同瘦。 \n\n作者：晁补之",
        "《阮郎归 · 绍兴乙卯大雪行鄱阳道中》\n江南江北雪漫漫，遥知易水寒。同云深处望三关，断肠山又山。\r\n天可老，海能翻，消除此恨难。频闻遣使问平安，几时鸾辂还？\n\n作者：向子諲",
        "《阮郎归 · 宫腰袅袅翠鬟松》\n宫腰袅袅翠鬟松，夜堂深处逢。无端银烛殒秋风，灵犀得暗通。\r\n身有恨，恨无穷，星河沈晓空。陇头流水各西东，佳期如梦中。\n\n作者：秦观",
        "《阮郎归》\n黔中桃李可寻芳。摘茶人自忙。月团犀腌斗圆方。研膏入焙香。\r\n青箬裹，绛纱囊。品高闻外江。酒阑传碗舞红裳。都濡春味长。 \n\n作者：黄庭坚",
        "《阮郎归（海岱楼与客酌别作）》\n双双鸳鸯戏苹洲。几行烟柳柔。一声长笛咽清秋。碧云生暮愁。\r\n钩月挂，绮霞收。浦南人泛舟。娟娟何处烟明眸。相望徒倚楼。 \n\n作者：米芾",
        "《江城子 · 醉来长袖舞鸡鸣》\n醉来长袖舞鸡鸣，短歌行，壮心惊。西北神州，依旧一新亭。三十六峰长剑在，星斗气，郁峥嵘。\r\n古来豪侠数幽并，鬓星星，竟何成！他日封侯，编简为谁青？一掬钓鱼坛上泪，风浩浩，雨冥冥。\n\n作者：元好问",
        "《青玉案 · 丝丝香篆浓于雾》\n丝丝香篆浓于雾，织就绿阴红雨。乳燕飞来傍莲幕，杨花欲雪，梨云如梦，又是清明暮。\r\n屏山遮断相思路，子规啼到无声处。鳞瞑羽迷谁与诉。好段东风，好轮明月，尽教封侯误。 \n\n作者：高鹗",
        "《青玉案》\n田园有计归须早。在家纵贫亦好。南来北去何日了。光阴送尽，可怜青鬓，暗逐流年老。\r\n寂寥孤馆残灯照。乡思惊时梦初觉。落月苍苍关河晓。一声鸡唱，马嘶人起，又上长安道。 \n\n作者：曹组",
        "《青玉案》\n十年三过苏台路。还又是、匆匆去。迅景流光容易度。鹭洲鸥渚，苇汀芦岸，总是消魂处。\r\n苍烟欲合斜阳暮。付与愁人砌愁句。为问新愁愁底许。酒边成醉，醉边成梦，梦断前山雨。 \n\n作者：吴潜",
        "《青玉案》\n武陵溪上桃花路。见征骑、匆匆去。嘶入斜阳芳草渡。读书窗下，弹琴石上，留得销魂处。\r\n落花冉冉春将暮。空写池塘梦中句。黄犬书来何日许。辋川轻舸，杜陵尊酒，半夜灯前雨。 \n\n作者：陈亮",
        "《醉落魄》\n惊鸥扑蔌。萧萧卧听鸣幽屋。窗明怪得鸡啼速。墙角烂平声斑，一半露松绿。\r\n歌楼管竹谁翻曲。丹唇冰面喷余馥。遗珠满地无人掬。归著红靴，踏碎一街玉。 \n\n作者：王千秋",
        "《摸鱼儿 · 东洲桃浪，潇湘小八景词之三》\n剪中流，白苹芳草，燕尾江分南浦。\r\n盈盈待学春花靥，人面年年如故。\r\n留春住，笑几许浮萍，旧梦迷残絮。\r\n棠桡无数。\r\n尽泛月莲舒，留仙裙在，载取春归去。\r\n佳丽地，仙院迢迢烟雾。\r\n湿香飞上丹户。\r\n醮坛珠斗疏灯映，共作一天花雨。\r\n君莫诉。\r\n君不见桃根已失江南渡。\r\n风狂雨妒，便万点落英，几湾流水，不是避秦路。 \n\n作者：王夫之",
        "《摸鱼儿》\n洗芳林、夜来风雨。匆匆还送春去。方才送得春归了，那又送君南浦。君听取。怕此承、春归也过吴中路。君行到处。便快折湖边，千条翠柳，为我系春住。\r\n春还住。休索吟春伴侣。残花今已尘土。姑苏台下烟波远，西子近来何许。能唤否。又恐怕、残春到了无凭据。烦君妙语。更为我将春，连花带柳，写入翠笺句。 \n\n作者：王沂孙",
        "《摸鱼儿（重九）》\n傍湖滨、几椽茅屋，依然又过重九。烟波望断无人见，惟有风吹疏柳。凝思久。向此际，寒云满目空搔首。何人送酒。但一曲溪流，数枝野菊，自把唾壶叩。\r\n休株守。尘世难逢笑口。青春过了难又。一年好景真须记，橘绿橙黄时候。君念否。最可惜，霜天闲却传杯手。鸥朋鹭友。聊摘取茱萸，殷勤插鬓，香雾满衫袖。 \n\n作者：秦观",
        "《渔父 · 风浩寒溪照胆明》\n风浩寒溪照胆明，小君山上玉蟾生。荷露坠，翠烟轻，拨剌游鱼几处惊。 \n\n作者：欧阳炯",
        "《渔父词》\n此事楞严常露布。梅华雪月交光处。一笑寥寥空万古。风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。\n\n作者：法常",
        "《瑞鹤仙》\n残梅飘簌簌。看柳上春归，柔条新绿。娇莺离幽谷。弄弹簧清响，飞迁乔木。年华妞迅速。叹浮生、流晖转烛。自春来、每每遨游，多办九霞＿醁。\r\n溪北。踏青微步，斗草慵眠，锦裀花褥。铅华簇簇。歌声妙、间丝竹。爱一川好处，高山流水，不减城南杜曲。笑平生、卓地无锥，老来富足。 \n\n作者：吕胜已",
        "《瑞鹤仙》\n杏烟娇湿鬓。过杜若汀洲，楚衣香润。回头翠楼近。指鸳鸯沙上，暗藏春恨。归鞭隐隐。便不念、芳盟未稳。自箫声、吹落云东，再数故园花信。\r\n谁问。听歌窗罅，倚月钩阑，旧家轻俊。芳心一寸。相思后，总灰尽。奈春风多事，吹花摇柳，也把幽情唤醒。对南溪、桃萼翻红，又成瘦损。 \n\n作者：史达祖",
        "《瑞鹤仙（韩南涧生日）》\n红消梅雨润。正榴花照眼，荷香成阵。炉薰炷芳烬。记于门今日，长庚占庆。文摛艳锦。笑班扬、用字未稳。果青云、快上黄扉，地□誉高英俊。\r\n名盛。都期持橐，却借乘轺，布宣宽政。除书已进。归宠异，侍严近。且金船满酌，云翘低祝，□比椿龄更永。任月斜、未放笙歌，翠桐转影。\n\n作者：王千秋",
        "《小重山 · 七夕病中》\n半夜灯残鼠上檠。上窗风动竹，月微明。梦魂偏记水西亭。琅玕碧，花影弄蜻蜓。\r\n千里暮云平，南楼催上烛，晚来晴。酒阑人散斗西倾。天如水，团扇扑流萤。 \n\n作者：吕渭老",
        "《小重山》\n一笑回眸百媚生。娇羞佯不语，艳波横。缓移莲步绕阶行。凝情久，幽怨吒银筝。\r\n些事那回曾。水晶双枕冷，簟纹平。窥人燕子苦无情。惊梦断，何处觅云行。 \n\n作者：杨冠卿",
        "《小重山 · 几点疏雅誊柳条》\n几点疏雅誊柳条。江南烟草绿，梦迢迢。十年旧约断琼箫。西楼下，何处玉骢骄？\r\n酒醒又今宵。画屏残月上，篆香销。凭将心事记回潮。青溪水，流得到红桥。 \n\n作者：张景祁",
        "《小重山》\n谢了梅花恨不禁。小楼羞独倚，暮云平。夕阳微放柳梢明。东风冷，眉岫翠寒生。\r\n无限远山青。重重遮不断，旧离情。伤春还上去年心，怎禁得，时节又烧灯。 \n\n作者：周容",
        "《八声甘州 · 读诸葛武侯传》\n过隆中。桑柘倚斜阳，禾黍战悲风。世若无徐庶，更无庞统，沉了英雄。本计东荆西益，观变取奇功。转尽青天粟，无路能通。\r\n他日杂耕渭上，忽一星飞堕，万事成空。使一曹三马，云雨动蛟龙。看璀璨、出师一表，照乾坤、牛斗气常冲。千年后，锦城相吊，遇草堂翁。\n\n作者：王质",
        "《八声甘州（读周公瑾传）》\n事茫茫、赤壁半帆风，四海忽三分。想苍烟金虎，碧云铜爵，恨满乾坤。郁郁秣陵王气，传到第三孙。风虎云龙会，自有其人。\r\n朱颜二十有四，正锦帏秋梦，玉帐春声。望吴江楚汉，明月伴英魂。浥浥小桥红浪湿，抚虚弦、何处得郎闻。雪堂老，千年一瞬，再击空明。 \n\n作者：王质",
        "《八声甘州》\n敛双蛾、冷雨立毡车，离思上青枫。想天阶辞辇，长门分镜，征骑西东。应被婵娟早误，谁遣出深宫。鸾袖不堪绾，前事成空。\r\n独掩琵琶无语，恨主恩太薄，泪脸弹红。又争如汉月，深夜照帘栊。草青青、年年归梦，算北来、应自有征鸿。还堪笑，玉关何事，不锁春风。 \n\n作者：仇远",
        "《八声甘州（题维扬摘星楼）》\n问苍天、苍天阒无言，浩歌摘星楼。这茫茫禹踪，南来第一，是古扬州。当日双龙未渡，风月一家秋。中分胡越后，横断江流。\r\n□百年间春梦，笑槐柯蚁穴。多少王侯。谩平山堂里，棋局几边筹。是谁教；海干仙去，天地付浮沤。书生老，对琼花一笑，白发苍洲。\n\n作者：王奕",
        "《喜迁莺 · 端午泛湖》\n梅霖初歇。乍绛蕊海榴，争开时节。角黍包金，香蒲切玉，是处玳筵罗列。斗巧尽输年少，玉腕彩丝双结。舣彩舫，看龙舟两两，波心齐发。\r\n奇绝。难画处，激起浪花，飞作湖间雪。画鼓喧雷，红旗闪电，夺罢锦标方彻。望中水天日暮，犹见朱帘高揭。归棹晚，载荷花十里，一钩新月。\n\n作者：黄裳（冕仲）",
        "《感皇恩 · 寒食不多时》\n寒食不多时，牡丹初卖。小院重帘燕飞碍。昨宵风雨，只有一分春在，今朝犹自得，阴晴快。\r\n熟睡起来，宿酲微带。不惜罗襟揾眉黛，日高梳洗，看着花阴移改。笑摘双杏子，连枝戴。 \n\n作者：晁冲之",
        "《采桑子 · 宝钗楼上妆梳晚》\n宝钗楼上妆梳晚，懒上秋千。闲拔沉烟，金缕衣宽睡髻偏。\r\n鳞鸿不寄辽东信，又是经年。弹泪花前，愁入春风十四弦。\n\n作者：陆游",
        "《采桑子 · 年年才到花时候》\n年年才到花时候，风雨成旬。不肯开晴，误却寻花陌上人。\r\n今朝报道天晴也，花已成尘。寄语花神，何似当初莫做春。 \n\n作者：无名氏",
        "《采桑子 · 金风玉露初凉夜》\n金风玉露初凉夜，秋草窗前。浅醉闲眠。一枕江风梦不圆。\r\n长情短恨难凭寄，枉费红笺。试拂么弦。却恐琴心可暗传。\n\n作者：晏几道",
        "《采桑子》\n秋来更觉消魂苦，小字还稀。坐想行思。怎得相看似旧时。\r\n南楼把手凭肩处，风月应知。别后除非。梦里时时得见伊。 \n\n作者：晏几道",
        "《采桑子 · 西楼月下当时见》\n西楼月下当时见，泪粉偷匀。歌罢还颦。恨隔炉烟看未真。\r\n别来楼外垂杨缕，几换青春。倦客红尘。长记楼中粉泪人。 \n\n作者：晏几道",
        "《醉蓬莱 · 归故山》\n扫西风门径，黄叶凋零，白云萧散。柳换枯阴，赋归来何晚。爽气霏霏，翠蛾眉妩，聊慰登临眼。故国如尘，故人如梦，登高还懒。\r\n数点寒英，为谁零落，楚魄难招，暮寒堪揽。步屧荒篱，谁念幽芳远。一室秋灯，一庭秋雨，更一声秋雁。试引芳樽，不知消得，几多依黯。\n\n作者：王沂孙",
        "《醉蓬莱（寿史帅）》\n政槐云浓翠，榴火殷红，暑风凉细。紫府神仙，向人间游戏。瑞节珠幢，琼缨宝佩，炯冰壶标致。经济规模，登庸衣钵，家传如此。\r\n礼乐醇儒，诗书元帅，尽洗凡踪，平吞余子。敬简堂深，且从容一醉。庆祉绵绵，功名衮衮，比衡山湘水。更把阳和，从头付与，满门桃李。 \n\n作者：黄机（几仲）",
        "《醉蓬莱 · 是平分秋色》\n是平分春色，梦草池塘，暖风帘幕。昨夜三台，灿天边芝角。自是君家，庆流泽远，降生申嵩岳。厚德温良，高才粹雅，渊源学博。\r\n何事丹墀，尚淹阔步，未许中原，少勤方略。且对笙歌，醉黄金错落。蕊洞珠宫，媚人桃李，趁青春绰约。绿意红情，成阴结子，五云楼阁。 \n\n作者：赵长卿",
        "《忆秦娥》\n情难足。不堪黄帽催行速。催行速。扁舟一叶，别愁千斛。\r\n津亭送客惊相嘱。举杯欲唱眉先蹙。眉先蹙。背人掩面，不能终曲。 \n\n作者：扬无咎",
        "《忆秦娥》\n马萧萧。燕支山中风飘飘。风飘飘。黄昏寒雨，直是无憀。\r\n玉人何处教吹箫。十年不见心如焦。心如焦。彩笺难寄，水远山遥。 \n\n作者：汪元量",
        "《忆秦娥》\n雪霏霏。蓟门冷落人行稀。人行稀。秦娥渐老，着破宫衣。\r\n强将纤指按金徽。未成曲调心先悲。心先悲。更无言语，玉箸双垂。 \n\n作者：汪元量",
        "《忆秦娥 · 秋萧索》\n秋萧索，梧桐落尽西风恶。西风恶，数声新雁，数声残角。\r\n离愁不管人飘泊，年年孤负黄花约。黄花约，几重庭院，几重帘幕。\n\n作者：黄机（几仲）",
        "《霜天晓月》\n竹篱茅屋。一树扶疏玉。客里十分清绝，有人在、江南北。\r\n伫目。诗思促。翠袖倚修竹。不是月媒风聘，谁人与、伴幽独。 \n\n作者：韩玉",
        "《霜天晓角》\n霜天晓角。梦回滋味恶。酒醒不禁寒力，纱窗外、月华薄。\r\n拥衾思旧约。无情风透幕。惟有梅花相伴，不成是、也吹落。 \n\n作者：刘过",
        "《少年游（戏友人与女客对棋）》\n 石榴花下薄罗衣。睡起却寻棋。未省高低，被伊春笋，拈了白玻璃。\r\n钏脱钗斜浑不省，意重子声迟。对面痴心，只愁必局，肠断欲输时。\r\n\n\n作者：刘铉",
        "《眼儿媚 · 萧萧江上荻花秋》\n萧萧江上荻花秋，做弄许多愁。半竿落日，两行新雁，一叶扁舟。\r\n惜分长怕君先去，直待醉时休。今宵眼底，明朝心上，后日眉头。\n\n作者：贺铸",
        "《眼儿媚 · 咏红姑娘》\n骚屑西风弄晚寒，翠袖倚阑干。霞绡裹处，樱唇微绽，靺鞨红殷。\r\n故宫事往凭谁问，无恙是朱颜。玉墀争采，玉钗争插，至正年间。\n\n作者：纳兰性德",
        "《眼儿媚 · 平沙芳草渡头村》\n平沙芳草渡头村，绿遍去年痕。游丝上下，流莺来往，无限销魂。\r\n绮窗深静人归晚，金鸭水沉温。海棠影下，子规声里，立尽黄昏。\n\n作者：洪咨夔",
        "《眼儿媚》\n翠帘低护郁金堂。犹自未堪妆。梨花新月，杏花新雨，怎奈昏黄。\r\n春今不管人相忆，欲去又相将。只销相约，与春同去，须到君行。 \n\n作者：高似孙",
        "《眼儿媚（同孙尚书赴孟信安平江郡燕席上）》\n铃閤寻盟未肯寒。鹢首驻江干。云烟翰墨，风流尊俎，不放更残。\r\n金声掷地西清老，天未许终闲。知音素赏，当筵一曲，流水高山。 \n\n作者：仲并",
        "《丑奴儿 · 夜来酒醒清无梦》\n夜来酒醒清无梦，愁倚阑干。露滴轻寒。雨打芙蓉泪不干。\r\n佳人别后音尘悄，瘦尽难拚。明月无端。已过红楼十二间。\n\n作者：秦观",
        "《丑奴儿》\n日高庭院杨花转，闲淡春风。莺语惺忪。似笑金屏昨夜空。\r\n娇慵未洗匀妆手，闲印斜红。新恨重重。都与年时旧意同。 \n\n作者：晏几道",
        "《丑奴儿 · 绿阴窗几明如拭》\n绿阴窗几明如拭，粉黛初匀。无限芳心。翻动牙签却＿人。\r\n多娇爱学秋来曲，微颤朱唇。别后销魂。字底依稀记指痕。 \n\n作者：黄机（几仲）",
        "《丑奴儿（咏梅）》\n黄昏山驿消魂处，枝亚疏篱。枝亚疏篱。酝藉香风蜜打围。\r\n隔篱鸡犬谁家舍，门掩斜晖。门掩斜晖。花落花开总不知。 \n\n作者：陈亮",
        "《霜天晓角（送林兴国之任）》\n楚天风色。一夜波翻雪。舣岸锦帆不度，天有意、且留客。\r\n鼓声吹取急。离觞须举白。看去芳菲时候，日边听、好消息。 \n\n作者：赵善括",
        "《秋蕊香 · 向晓雪花呈瑞》\n向晓雪花呈瑞，飞遍玉城瑶砌。何人剪碎天边桂，散作瑶田琼蕊。\r\n萧娘敛尽双蛾翠，回香袂。今朝有酒今朝醉，遮莫更长无睡。\n\n作者：晏殊",
        "《秋蕊香 · 梅蕊雪残香瘦》\n梅蕊雪残香瘦，罗幕轻寒微透。多情只是春杨柳，占断可怜时候。\r\n萧娘劝我杯中酒，翻红袖。金乌玉兔长飞走，争得朱颜依旧。\n\n作者：晏殊",
        "《祝英台近 · 荷花》\n拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。\r\n两凝伫。别后歌断云间，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。 \n\n作者：高观国",
        "《祝英台近 · 剪鲛绡》\n剪鲛绡，传燕语，黯黯碧草暮。愁望春归，春到更无绪。园林红紫千千，放教狼藉，休但怨、连番风雨。\r\n谢桥路，十载重约钿车，惊心旧游误。玉佩尘生，此恨奈何许！倚楼极目天涯，天涯尽处，算只有蒙蒙飞絮。\n\n作者：文廷式",
        "《祝英台近（与周草窗话旧）》\n水痕深，花信足，寂寞汉南树。转首青阴，芳事顿如许。不知多少消魂，夜来风雨。犹梦到、断红流处。\r\n最无据。长年息影空山，愁入庾郎句。玉老田荒，心事已迟暮。几回听得啼鹃，不如归去。终不似、旧时鹦鹉。 \n\n作者：张炎",
        "《祝英台近》\n试单衣，扶短策，沙路净如洗。乍雨还晴，花柳自多丽。争知话别南楼，片帆天际，便孤了、同心连理。\r\n镇萦系。谩有罗带香囊，殷红斗轻翠。一纸浓愁，无处倩双鲤。可堪飞梦悠悠，春风无赖，时吹过、乱莺声里。 \n\n作者：黄机（几仲）",
        "《祝英台近（和辛稼轩“宝钗分”韵）》\n雾霏霏，云漠漠，新绿涨幽浦。梦里家山，春透一犁雨。伤心塞雁回来，问人归未，怎知道、蜗名留住。\r\n镜中觑。近年短发难簪，丝丝不禁数。蕙帐尘侵，凄切共谁语。被他轻暖轻寒，将人憔悴，正闷里、梅花残去。 \n\n作者：吴潜",
        "《祝英台近（蔷薇）》\n绾流苏，垂锦绶。烟外红尘逗。莫倚莓墙，花气酽如酒。便愁醺醉青虬，蜿蜿无力，戏穿碎、一屏新绣。\r\n谩怀旧。如今姚魏俱无，风标较消瘦。露点摇香，前度剪花手。见郎和笑拖裙，匆匆欲去，蓦忽地、肯留芳袖。 \n\n作者：史达祖",
        "《永遇乐》\n灯舫华星，崖山矴口，官军围处。璧月辉圆，银花焰短，春事遽如许。麟洲清浅，鳌山流播，愁似汨罗夜雨。还知道，良辰美景，当时邺下仙侣。\r\n而今无奈，元正元夕，把似月朝十五。小庙看灯，团街转鼓，总似添恻楚。传柑袖冷，吹藜漏尽，又见岁来去岁去。空犹记，弓弯一句，似虞兮语。 \n\n作者：刘辰翁",
        "《风入松》\n柳阴庭院杏梢墙。依旧巫阳。凤箫已远青楼在，水沉谁、复暖前香。临镜舞鸾离照，倚筝飞雁辞行。\r\n坠鞭人意自凄凉。泪眼回肠。断云残雨当年事，到如今、几处难忘。两袖晓风花陌，一帘夜月兰堂。\n\n作者：晏几道",
        "《风入松（闺思）》\n碧苔满地衬残红。绿树阴浓。晓莺啼破眉心事，旧愁新恨重重。翠黛不忺重扫，佳时每恨难同。\r\n花开花谢任东风。此恨无穷。梦魂拟逐杨花去，殢人休下帘栊。要见只凭清梦，几时真个相逢。\n\n作者：康与之",
        "《汉宫春 · 张园赏海棠作，园故蜀燕王宫也》\n浪迹人间。喜闻猿楚峡，学剑秦川。虚舟泛然不系，万里江天。朱颜绿鬓，作红尘、无事神仙。何妨在，莺花海里，行歌闲送流年。\r\n休笑放慵狂眼，看闲坊深院，多少婵娟。燕宫海棠夜宴，花覆金船。如椽画烛，酒阑时、百炬吹烟。凭寄语，京华旧侣，幅巾莫换貂蝉。 \n\n作者：陆游",
        "《汉宫春（次韵李汉老咏梅）》\n潇洒江梅，似玉妆珠缀，密蕊疏枝。霜风应是，不许蝶近蜂欺。嫣然自笑，与山矾、共水仙期。还亦有，青松翠竹，同今凛冽年时。\r\n何事向人如恨，带苍苔，半倚临水荒篱。孤山嫩寒放晓，尚忆前诗。黄昏顾影，说横斜、清浅今谁。他自是，移春手段，微云淡月应知。 \n\n作者：葛长庚",
        "《汉宫春（秘书弟家赏红梅）》\n青女初晴，向丑梢枯干，幻出妍姿。休烦苑吏剪彩，别有神司。东皇太乙，敕瑶姬、淡傅胭脂。还似得、华清汤暖，薄绡半卸冰肌。\r\n应笑楚宫痴绝，略施朱则个，便妒蛾眉。唐人更无籍在，浪比红儿。祥云难聚，且丁宁、铁笛轻吹。拼醉倒，花间一霎，莫教绛雪离披。 \n\n作者：刘克庄",
        "《汉宫春（再和前韵）》\n多谢句芒，露十分春信，一种仙姿。主人领客卜夜，也唤分司。天葩国艳，几曾烦、薄粉浓脂。微似有，酒潮玉颊，更无粟起香肌。\r\n犹记老婆年少，爱斜簪宝髻，浅印红眉。回头笑他桃杏，太赤些儿。而今零落，更禁当、多少风吹。君看取，梢头点滴，绝胜树下纷披。 \n\n作者：刘克庄",
        "《汉宫春（吴中齐云楼）》\n楼观齐云，正霜明天净，一雁高飞。江南倦客徙倚，目断双溪。凭阑自语，算从来、总是儿痴。青镜里，数丝点鬓，问渠何事忘归。\r\n幸有三椽茅屋，更小园随分，秋实春菲。几多清风皎月，美景良时。陶贤乐圣，尽由他、歧路危机。须信道，功名富贵，大都磨蚁醯鸡。 \n\n作者：吴潜",
        "《汉宫春（九日登丰乐楼）》\n手捻黄花，对西风无语，双鬓萧萧。韶华暗中过眼，零落心交。登临把酒，更谁伴、破橘持螯。惟只有，湖边鸥鹭，飞来如受人招。\r\n往事不禁重省，料绾罗分钿，翠减香销。空向画桥古树，犹系轻桡。西兴渡口，误归帆、几信寒潮。伤情处，淡烟残照，倚阑人共秋高。 \n\n作者：王某",
        "《更漏子》\n日衔山，山带雪。笛弄晚风残月。湘梦断，楚魂迷。金河秋雁飞。\r\n别离心，思忆泪。锦带已伤憔悴。蛩韵急，杵声寒。征衣不用宽。 \n\n作者：詹玉",
        "《乌夜啼 · 金鸭馀香尚暖》\n金鸭馀香尚暖，绿窗斜日偏明。兰膏香染云鬟腻，钗坠滑无声。\r\n冷落秋千伴侣，阑珊打马心情。绣屏惊断潇湘梦，花外一声莺。\n\n作者：陆游",
        "《乌夜啼（八之二）》\n檐角楠阴转日，楼前荔子吹花。鹧鸪声里霜天晚，叠鼓已催衙。\r\n乡梦时来枕上，京书不到天涯。邦人讼少文移省，闲院自煎茶。 \n\n作者：陆游",
        "《乌夜啼（八之三）》\n我校丹台玉字，君书蕊殿云篇。锦官城里重相遇，心事两依然。\r\n携酒何妨处处，寻梅共约年年。细思上界多官府，且作地行仙。 \n\n作者：陆游",
        "《行香子 · 树绕村庄》\n树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。\r\n远远围墙，隐隐茅堂。扬青旗、流水桥旁。偶然乘兴、步过东冈。正莺儿啼，燕儿舞，蝶儿忙。\n\n作者：秦观",
        "《祝英台近（别李择之诸丈后途中寄此）》\n泛杭川，临尘水。几日共游戏。歌笑开怀，酒醒又还醉。奈何一旦分携，连宵风雨，剪不断、客愁千里。\r\n水云际。遥望一片飞鸿，苦是失群地。满眼春风，管甚闲桃李。此行归老家山，相逢难又，但一味、相思而已。 \n\n作者：戴复古",
        "《祝英台近》\n结垂杨，临广陌，分袂唱阳关。稳上征鞍。目极万重山。归鸿欲到伊行，丁宁须记，写一封、书报平安。\r\n渐春残。是他红褪香收，绡泪点斑斑。枕上盟言。都做梦中看。销魂啼鴂声中，杨花飞处，斜阳下、愁倚阑干。 \n\n作者：苏茂一",
        "《声声慢》\n高寒户牖，虚白尊罍，千山尽入孤光。玉影如空，天葩暗落清香。平生此兴不浅，记当年、独据胡床。怎知道，是岁华换却，处处堪伤。已是南楼曲断，纵疏花淡月，也只凄凉。冷雨斜风，何况独掩西窗。天涯故人总老，谩相思、永夜相望。断梦远，趁秋声、一片渡江。\n\n作者：王沂孙",
        "《声声慢》\n重檐飞峻，丽采横空，繁华壮观都城。云母屏开八面，人在青冥。凭阑瑞烟深处，望皇居、遥识蓬瀛。回环阁道，五花相斗，压尽旗亭。\r\n歌酒长春不夜，金翠照罗绮，笑语盈盈。陆海人山辐輳，万国欢声。登临四时总好，况花朝、月白风清。丰年乐，岁熙熙、且醉太平。 \n\n作者：曹组",
        "《声声慢 · 迎门高髻》\n迎门高髻，倚扇清吭，娉婷未数西州。浅拂朱铅，春风二月梢头。相逢靓妆俊语，有旧家、京洛风流。断肠句，试重拈彩笔，与赋闲愁。\r\n犹记凌波欲去，问明珰罗袜，却为谁留。枉梦相思，几回南浦行舟。莫辞玉樽起舞，怕重来、燕子空楼。谩惆怅，抱琵琶、闲过此秋。 \n\n作者：王沂孙",
        "《声声慢》\n啼螀门静，落叶阶深，秋声又入吾庐。一枕新凉，西窗晚雨疏疏。旧香旧色换却，但满川、残柳荒蒲。茂陵远，任岁华苒苒，老尽相如。\r\n昨夜西风初起，想莼边呼棹，橘后思书。短景凄然，残歌空叩铜壶。当时送行共约，雁归时、人赋归欤。雁归也，问人归、如雁也无。 \n\n作者：王沂孙",
        "《行香子（同前）》\n前岁栽桃，今岁成蹊。更黄鹂、久住相知。微行清露，细履斜晖。对林中侣，闲中我，醉中谁。\r\n何妨到老，常闲常醉，任功名、生事俱非。衰颜难强，拙语多迟。但酒同行，月同坐，影同嬉。\n\n作者：晁补之",
        "《行香子》\n黄金叶细，碧玉枝纤。初暖日、当乍晴天。向武昌溪畔，于彭泽门前。陶潜影，张绪态，两相牵。\r\n数株堤面，几树桥边。嫩垂条、絮荡轻绵。系长江舴艋，拂深院秋千。寒食下，半和雨，半和烟。 \n\n作者：杜安世",
        "《雨中花慢 · 寄径濉阳》\n寄径濉阳，陌上忽看，夭桃秾李争春。又见楚宫，行雨洗芳尘。红艳霞光夕照，素华琼树朝新。为奇姿芳润，拟倩游丝，留住东君。\r\n拾遣杜老，犹爱南塘，寄情萝薜山林。争似此、花如姝丽，獭髓轻匀。不数江陵玉杖，休夸花岛红云。少须澄霁一，一番清影，更待冰轮。 \n\n作者：葛立方",
        "《雨中花慢 · 重阳》\n玉局祠前，铜壶阁畔，锦城药市争奇。正紫萸缀席，黄菊浮卮。巷陌联镳并辔，楼台吹竹弹丝。登高望远，一年好景，九日佳期。\r\n自怜行客，犹对佳宾，留连岂是贪痴。谁会得、心驰北阙，兴寄东篱。惜别未催鹢首，追欢且醉蛾眉。明年此会，他乡今日，总是相思。 \n\n作者：京镗",
        "《雨中花慢》\n三百年间，功标青史，几多俱委埃尘。悟黄粱弃事，厌世藏身。将我一枝丹桂，换他千载青春。岳阳楼上，纶巾羽扇，谁识天人。\r\n蓬莱愿应仙举，谁知会合仙宾。遥想望，吹笙玉殿，奏舞鸾裀。风驭云輧不散，碧桃紫奈长新。愿逢一粒，九霞光里，相继朝真。\n\n作者：吕岩",
        "《雨中花慢》\n梦破江南春信，渐入江梅，暗香初发。乞与横斜疏影，为怜清绝。梁苑相如，平生有赋，未甘华发。便广寒争遣，韶华惊怨，讵妨轻折。\r\n扬州二十四桥歌吹，不道画楼声歇。生怕有、江边一树，要堆轻雪。老去苦无欢事，凌波空有纤袜。恨无好语，何郎风味，定教谁说。 \n\n作者：无名氏",
        "《雨中花慢 · 宴阙倚栏郊外》\n宴阙倚栏郊外，乍别芳姿，醉登长陌。渐觉联绵离绪，淡薄秋色。宝马频嘶，寒蝉晚、正伤行客。念少年踪迹。风流声价，泪珠偷滴。从前与、酒朋花侣，镇赏画楼瑶席。今夜里、清风明月，水村山驿。往事悠悠似梦，新愁苒苒如织。断肠望极。重逢何处，暮云凝碧。 \n\n作者：无名氏",
        "《瑞鹧鸪（海棠）》\n两行芳蕊傍溪阴。一笑嫣然抵万金。火齐照林光灼灼，彤霞射水影沉沉。晓妆无力胭脂重，春醉方酣酒晕深。定自格高难着句，不应工部总无心。 \n\n作者：尤袤",
        "《瑞鹧鸪（和通判送别）》\n两年人住岂无情。别乘辞华四水清。何事千钟勤饮饯，故知一别未能轻。\r\n解龟虽幸樊笼出，挂席还愁海汐平。江草江花都是泪，骊驹休作断肠声。 \n\n作者：葛胜仲",
        "《南柯子》\n 天末家何许，津头客未归。柳梢绿暗早莺啼。蝴蝶不知春去、绕园飞。\r\n选胜多游冶，当垆有丽姝。青翰载酒泛晴晖。不忍十分寥落、负花时。\r\n\n\n作者：王炎（双溪）",
        "《南柯子（秀叔娶妇不令人知，）》\n对镜鸾休舞，求凰凤自飞。珠钿翠珥密封题。中有鸾笺细字、没人知。\r\n环佩灯前结，辎軿月下归。笑他织女夜鸣机。空与牛郎相望、不相随。 \n\n作者：王炎（双溪）",
        "《南柯子（六和塔）》\n金甃蟠龙尾，莲开舞凤头。凉生宫殿不因秋。门外莫寻尘世，卷地江流。霁色澄千里，潮声带两洲。月华清泛浪花浮。今夜蓬莱归梦，十二琼楼。 \n\n作者：仲殊",
        "《风流子 · 出关见桃花》\n海风吹瘦骨，单衣冷、四月出榆关。看地尽塞垣，惊沙北走；山侵溟渤，叠障东还。人何在？柳柔摇不定，草短绿应难。一树桃花，向人独笑；颓垣短短，曲水湾湾。\r\n东风知多少？帝城三月暮，芳思都删。不为寻春较远，辜负春阑。念玉容寂寞，更无人处，经他风雨，能几多番？欲附西来驿使，寄与春看。\n\n作者：张惠言",
        "《武陵春（双调）》\n秋染青溪天外水，风棹采菱还。波上逢郎密意传。语近隔丛莲。\r\n相看忘却归来路，遮日小荷圆。菱蔓虽多不上船。心眼在郎边。 \n\n作者：张先",
        "《武陵春（茶）》\n画烛笼纱红影乱，门外紫骝嘶。分破云团月影亏。雪浪皱清漪。\r\n捧碗纤纤春笋瘦，乳雾泛冰瓷。两袖清风拂袖飞。归去酒醒时。 \n\n作者：谢逸",
        "《烛影摇红》\n乍冷还暄，小春时候今朝转。三分历日二分休，镜里清霜满。云幕低垂不展。矮窗明、红麟初暖。老来活计，浊酒三杯，黄庭一卷。\r\n万里关河，朔风吹到边声远。倚楼脉脉数归鸿，谁会愁深浅。最苦山寒日短。但梅花、相看岁晚。何人金屋，巧啭歌莺，慢调筝雁。 \n\n作者：赵以夫",
        "《烛影摇红（寿元实通判母）》\n风月堂中，画屏不动香猊吐。珠翘环拥蕊宫仙，双鬓青如许。相对童颜寿侣。看庭前、绯袍拜舞。十洲三岛，柳探春时，梅欺雪处。\r\n甲子花周，自从今日重新数。碧瑶杯重翠涛深，笑领飞琼语。此去华筵喜聚。听传宣、云间紫府。万分如意，凤诏便蕃，香轩容与。 \n\n作者：陈著",
        "《烛影摇红 · 同前韵》\n二月江南，乱莺萦揽飞花阵。今年春苑淡如秋，疏柳闲三径。尘网么弦待整。怕离愁、琵琶话醒。牡丹犹未，杜宇休催，东君归准。赋笔才悭，故人能写兰成病。中流独自扣舷歌，空有鱼龙听。娃馆琴台路永。定何时、追随帽影。断崖歌树，蔓草平烟，凭阑俄顷。\n\n作者：袁易",
        "《烛影摇红 · 淮南故将军家有歌妓，才容自许》\n愿一见公，竟不及见而卒。客有为以赋此曲者雪映虚檐，梦魂正绕阳台近。朝来谁为护重笼，云卧衣裳冷。应念兰心薰性。对芳年、才华自信。洞房春暖，换羽移宫，珠圆丝莹。板压红牙，手痕犹在余香泯。当时惟待醉翁来，教听莺声引。可惜闲情未领。但雕梁、尘销雾暝。几回清夜，月转西廊，梧桐疏影。\n\n作者：虞集",
        "《烛影摇红 · 红梅》\n休击珊瑚，怕惊幺凤枝头睡。看花犹自未分明，雪在空阶砌。步障齐奴故里。尽一幅、仙人绛袂。妍丹吮粉，拟觅生绡，芳心难寄。姑射肌肤，朝霞散入春风髓。石桥冰酒影娥闲，略约相逢地。错妒嫣然妩媚。柰儿家、天寒翠被。碧桃和露，听彻吹笙，绿珠羞坠。\n\n作者：张雨",
        "《桃源忆故人》\n望中风絮迷烟草。愁结几番昏晓。花径有时亲扫。载酒应须早。\r\n人情曷似春山好。山色不随春老。旧隐何当重到。迎得平安报。 \n\n作者：王之道",
        "《夜行船》\n蛩老无声深夜静。新霜粲、一帘灯影。妒梦鸿高，烘愁月浅，萦乱恨丝难整。\r\n笙字娇娥谁为靓。香襟冷、怕看妆印。绣阁藏春，海棠偷暖，还似去年风景。 \n\n作者：周密",
        "《夜行船（章甥婚席间作）》\n百尺雕堂悬蜀绣。珠帘外、玉阑琼甃。调鼎名家，吹箫贤胄，新卜凤皇佳繇。\r\n银叶添香香满袖。满金杯、寿君芳酒。喜动蟾宫，祥生态帐，应在细君归后。 \n\n作者：葛立方",
        "《夜行船（越上作）》\n水满平湖香满路。绕重城、藕花无数。小艇红妆，疏帘青盖，烟柳画桥斜渡。\r\n恣乐追凉忘日暮。箫鼓动、月明人去。犹有清歌，随风迢递，声在芰荷深处。 \n\n作者：丘崈",
        "《夜行船》\n一舸鸱夷云水路。贪游戏、悄忘尘数。明月长随，清风满载，那向急流争渡。\r\n邂逅占星来已暮，芝封待、却催归去。倚玉蒹葭，论文尊俎，回首笑谈何处。 \n\n作者：丘崈",
        "《夜行船（和成都王漕巽泽）》\n飞舄朝天云作路。长安近、更无程数。梧竹当年，丝纶奕世，咫尺凤池平渡。\r\n青眼相逢何太暮。眉黄透、却愁君去。官事无多，丰年有暇，莫负赏心佳处。 \n\n作者：丘崈",
        "《夜行船（怀越中）》\n万柄荷花红绕路。锦连空、望无层数。照水旌旗，临风鼓吹，行遍月桥烟渡。\r\n堪笑年华今已暮。身西上、梦魂东去。一曲亭边，五云门外，犹记最花多处。 \n\n作者：丘崈",
        "《杏花天》\n霁烟消处寒犹嫩。乍门巷、愔愔昼永。池塘芳草魂初醒。秀句吟春未稳。\r\n仙源阻、春风瘦损。又燕子、来无芳信。小桃也自知人恨。满面羞红难问。 \n\n作者：高观国",
        "《杏花天》\n远山学得修眉翠。看眉展、春愁无际。雨痕半湿东风外。不管梨花有泪。\r\n西园路、青鞋暗记。怕行入、秋千径里。一春多少相思意。说与新来燕子。 \n\n作者：高观国",
        "《杏花天（清明）》\n软波拖碧蒲芽短。画桥外、花晴柳暖。今年自是清明晚。便觉芳情较懒。\r\n春衫瘦、东风剪剪。过花卩乌、香吹醉面。归来立马斜阳岸。隔岸歌声一片。 \n\n作者：史达祖",
        "《杏花天》\n谢娘庭院通芳径。四无人、花梢转影。几番心事无凭准。等得青春过尽。\r\n秋千下、佳期又近。算毕竟、沉吟未稳。不成又是教人恨。待倩杨花去问。 \n\n作者：江开",
        "《杏花天（杏花）》\n玉坛消息春寒浅。露红玉、娇生靓艳。小怜鬓湿燕脂染。只隔粉墙相见。\r\n花阴外、故宫梦远。想未识、莺莺燕燕。飘零翠径红千点。桃李春风已晚。 \n\n作者：高观国",
        "《一落索 · 杨花终日空飞舞》\n杨花终日空飞舞，奈久长难驻。海潮虽是暂时来，却有个、堪凭处。\r\n紫府碧云为路。好相将归去。肯如薄幸五更风，不解与、花为主。\n\n作者：秦观",
        "《一落索》\n正向溪堂欢笑。忽惊传新诏。马蹄准拟乐郊行，又欲近、长安道。\r\n鹳鹊楼边初到。未花残莺老。崔徽歌舞有余风，应忘了、东平好。 \n\n作者：晁端礼",
        "《一落索 · 九日》\n瘦得黄花能小。一帘香杳。东篱云冷正愁予，犹幸是、西风少。\r\n叶下亭皋渺渺。秋何为者。无钱持蟹对黄花，又孤负、重阳地。 \n\n作者：方岳",
        "《一落索（春怀）》\n清晓莺啼红树。又一双飞去。日高花气扑人来，独自价、伤春无绪。\r\n别后暗宽金缕。倩谁传语。一春不忍上高楼，为怕见、分携处。 \n\n作者：严仁",
        "《应天长》\n石城山下桃花绽，宿雨初晴云未散。南去棹，北飞雁，水阔山遥肠欲断。\r\n倚楼情绪懒，惆怅春心无限。燕度蒹葭风晚，欲归愁满面。\n\n作者：冯延巳",
        "《  应天长 · 翠凝仙艳非凡有》\n翠凝仙艳非凡有，窈窕年华方十九。鬓如云，腰似柳，妙对绮弦歌醁酒。\r\n醉瑶台，携玉手，共燕此宵相偶。魂断晚窗分首，泪沾金缕袖。\n\n作者：孙光宪",
        "《应天长（闺思）》\n管弦绣陌，灯火画桥，尘香旧时归路。肠断萧娘，旧日风帘映朱户。莺能舞，花解语。念后约、顿成轻负。缓雕辔、独自归来，凭栏情绪。\r\n楚岫在何处。香梦悠悠，花月更谁主。惆怅后期，空有鳞鸿寄纨素。枕前泪，窗外雨。翠幕冷、夜凉虚度。未应信、此度相思，寸肠千缕。\r\n\n\n作者：康与之",
        "《应天长 · 萱堂积庆》\n萱堂积庆，桂苑流芳，于门瑞蔼佳气。正属仲秋弥月，称觞对此际。西王母、来人世。拥佩从、尽皆珠翠。彩庭下，争看蓝袍，衬斑斓戏。富贵有谁同，四德躬全，五福由来备。况善断机迁教，轲亲实无异。看看仕无淹滞。即召入、佐君经济。愿延寿，鸾轴金花，年年加赐。 \n\n作者：无名氏",
        "《应天长 · 当时心事偷相许》\n当时心事偷相许，宴罢兰堂肠断处。挑银灯，扃珠户，绣被微寒值秋雨。\r\n枕前各泪语，惊觉玉笼鹦鹉。一夜万般情绪，朦胧天欲曙。\n\n作者：冯延巳",
        "《应天长 · 石城花落江楼雨》\n石城花落江楼雨，云隔长洲兰芷暮。芳草岸，各烟雾，谁在绿杨深处住？\r\n旧游时事故，岁晚离人何处？杳杳兰舟西去，魂归巫峡路。\n\n作者：冯延巳",
        "《应天长 · 朱颜日日惊憔悴》\n朱颜日日惊憔悴，多少离愁谁得会？人事改，空追悔，枕上夜长只如岁。\r\n红绡三尺泪，双结解时心醉。魂梦万重云水，觉来还不睡。\n\n作者：冯延巳",
        "《应天长》\n疏帘蝶粉，幽径燕泥，花间小雨初足。又是禁城寒食，轻舟泛晴渌。寻芳地，来去熟。尚仿佛、大堤南北。望杨柳、一片阴阴，摇曳新绿。\r\n重访艳歌人，听取春声，犹是杜郎曲。荡漾去年春色，深深杏花屋。东风曾共宿。记小刻、近窗新竹。旧游远，沉醉归来，满院银烛。 \n\n作者：王沂孙",
        "《画堂春》\n华灯收尽雪初残。踏青还尔游盘。落梅强半已飞翻。刬地春寒。\r\n多病故人日远，几时双燕来还。可怜楼上一凭栏。不见长安。 \n\n作者：毛幵",
        "《金缕曲 · 初夏》\n谁在纱窗语？是梁问、双燕多愁，惜春归去。早有田田青荷叶，占断板桥西路。\r\n听半部、新添蛙鼓。小白蔫红都不见，但愔愔、门巷吹香絮。绿阴重，已如许。\r\n花源岂是重来误？尚依然、倚杏雕阑，笑桃朱户。隔院秋千看尽拆，过了几番疏雨。\r\n知永日、簸钱何处？午梦初回人定倦，料无心、肯到闲庭宇。空搔首，独延伫。\n\n作者：朱彝尊",
        "《最高楼 · 催春》\n新春景，明媚在何时。宜早不宜迟。软尘巷陌青油幰，重帘深院画罗衣。要些儿，晴日照，暖风吹。\r\n一片片、雪儿休要下。一点点、雨儿休要洒。才恁地，越愆期。悠悠下趁梅花到，匆匆枉带柳花飞。倩黄莺，将我语，报春归。 \n\n作者：蒋捷",
        "《最高楼 · 咏梅》\n春乍透，香早暗偷传。深院落，斗清妍。紫檀枝似流苏带，黄金须胜辟寒钿。更朝朝，琼树好，笑当年。\r\n花不向沉香亭上看。树不着唐昌宫里玩。衣带水，隔风烟。铅华不御凌波处，蛾眉淡扫至尊前。管如今，浑似了，更堪怜。\n\n作者：陈亮",
        "《醉桃源（以阮郎归歌之亦可）》\n碧天如水月如眉。城头银漏迟。绿波风动画船移。娇羞初见时。\r\n银烛暗，翠帘垂。芳心两自知。楚台魂断晓云飞。幽欢难再期。 \n\n作者：秦观",
        "《醉桃源》\n花枝破蕾柳梢青。春寒拂面轻。一眉新月影三星。铜荷烛烬零。\r\n低凤扇，袅霓旌。珊珊环佩声。坐间谁识许飞琼。对郎仙骨清。 \n\n作者：谢逸",
        "《醉桃源》\n风飘万点落花飞。残红枝上稀。平芜叶上淡烟迷。那堪春鸟啼。\r\n风细细，日迟迟。轻纱叠雪衣。多情多病懒追随。玉人应恨伊。 \n\n作者：谢逸",
        "《宴桃源》\n又是青春将暮。望极桃溪归路。洞户悄无人，空锁一庭红雨。凝伫。凝伫。人面不知何处。 \n\n作者：晁端礼",
        "《醉桃源》\n东风阑槛两三亭，游人步晚晴。蜂回蝶转得能轻。忽然春意生。\r\n花未老，酒须倾。劝君休独醒。古来我辈最钟情，举头百舌声。 \n\n作者：吴潜",
        "《调笑令（效韦苏州作）》\n行客。行客。身世东西南北。家林迢递不归。岁时悲盛泪垂。垂泪。垂泪。两鬓与霜相似。\n\n作者：吕南公",
        "《调笑令 · 辇路》\n辇路，江枫古。楼上吹箫人在否？菱花半璧香尘污。\r\n往日繁华何处，旧欢新爱谁是主。啼笑两难分付。 \n\n作者：秦观",
        "《一剪梅》\n小会幽欢整及时。花也相宜。人也相宜。宝香未断烛光低。莫厌杯迟。莫恨欢迟。\r\n夜渐深深漏渐稀。风已侵衣。露已沾衣。一杯重劝莫相违。何似休归。何自同归。 \n\n作者：程垓",
        "《一剪梅 · 叶梦锡席上》\n竹里疏枝总是梅。月白霜清，犹未全开。相逢聊与著诗催。要趁金波，满泛金杯。\r\n多病惭非作赋才。醉到花前，探得春回。明年公已在鸾台。看取春风，丹诏重来。\n\n作者：韩元吉",
        "《一剪梅》\n数点梅花玉雪娇。烟水篱边，兰袅青梢。横斜疏影月黄昏，谁使天香，暗淡飘飘。\r\n半醉佳人酒未消。宝髻偏时，插更斜袅。尊前还唱早梅词，琼醑何如，□□□□。 \n\n作者：李纲",
        "《花心动》\n西郭园林，远尘烦，门临绿杨堤路。画□簟长，水馆帘空，竟日素襟销暑。小湾红芰清香里，深隐映、风标鸳鸯。指□□，相将故故，背人飞去。\r\n翻念多情自苦。当置酒徵歌，梦云难驻。醉眼渐迷，花拂墙低，误认宋邻偷顾。彩阑倚遍平桥晚，空相望、凌波仙步。断魂处，黄昏翠荷□雨。 \n\n作者：贺铸",
        "《花心动 · 粉堞云齐》\n粉堞云齐，度清笳、愁入暮烟林杪。素艳透春，玉骨凄凉，勾带月痕生早。江天苍莽黄昏后，依然是、粉寒香瘦。动追感、西园嫩约，夜深人悄。记得东风窈窕。曾夜踏横斜，醉携娇小。惆怅旧欢，回首俱非，忍看绿笺红豆。香销纸帐人孤寝，相思恨、花还知否。梦回处，霜飞翠楼已晓。 \n\n作者：无名氏",
        "《思佳客（用晏小山韵）》\n一曲清歌酒一钟。舞裙摇曳石榴红。宝筝弦矗冰蚕缕，珠箔香飘水麝风。\r\n娇娅奼，笑迎逢。合欢罗带两心同。彩云不觉归来晚，月转觚棱夜气中。 \n\n作者：陈允平",
        "《思佳客》\n锦幄沉沉宝篆残。惜春舞语凭阑干。庭前芳草空惆怅，帘外飞花自往还。\r\n金屋静，玉箫闲。一尊芳酒驻红颜。东风落尽荼コ雪，满院清香夜不寒。 \n\n作者：陈允平",
        "《天仙子 · 草绿裙腰山染黛》\n草绿裙腰山染黛，闲恨闲愁侬不解。\r\n莫愁艇子渡江时，九鸾钗，双凤带，杯酒劝郎情似海。\n\n作者：文廷式",
        "《忆王孙 · 短长亭子短长桥》\n短长亭子短长桥，桥外垂杨一万条。那回临别两魂销，恨迢迢，双桨春风打暮潮。 \n\n作者：钱枚",
        "《忆王孙》\n凉生冰簟怯衣单。明月楼高空画栏。满院啼螀人未眠。掩重关。乌鹊南飞风露寒。 \n\n作者：蔡伸",
        "《忆王孙》\n离宫别苑草萋萋。对此如何不泪垂。满槛山川漾落晖。昔人非。惟有年年秋雁飞。 \n\n作者：汪元量",
        "《忆王孙 · 汉家宫阙动高秋》\n汉家宫阙动高秋。人自伤心水自流。今日晴明独上楼。恨悠悠。白尽梨园子弟头。 \n\n作者：汪元量",
        "《忆王孙 · 吴王此地有楼台》\n吴王此地有楼台。风雨谁知长绿苔。半醉闲吟独自来。小徘徊。惟见江流去不回。 \n\n作者：汪元量",
        "《忆王孙 · 长安不见使人愁》\n长安不见使人愁。物换星移几度秋。一自佳人坠玉楼。莫淹留。远别秦城万里游。 \n\n作者：汪元量",
        "《忆王孙 · 阵前金甲受降时》\n阵前金甲受降时。园客争偷御果枝。白发宫娃不解悲。理征衣。一片春帆带雨飞。 \n\n作者：汪元量",
        "《忆王孙 · 鹧鸪飞上越王台》\n鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。 \n\n作者：汪元量",
        "《忆王孙 · 上阳宫里断肠时》\n上阳宫里断肠时。春半如秋意转迷。独坐沙窗刺绣迟。泪沾衣。不见人归见燕归。 \n\n作者：汪元量",
        "《忆王孙 · 华清宫树不胜秋》\n华清宫树不胜秋。云物凄凉拂曙流。七夕何人望斗牛。一登楼。水远山长步步愁。 \n\n作者：汪元量",
        "《忆王孙 · 五陵无树起秋风》\n五陵无树起秋风。千里黄云与断蓬。人物萧条市井空。思无穷。惟有青山似洛中。 \n\n作者：汪元量",
        "《桂枝香 · 岩霏逗绿》\n岩霏逗绿。又凉入小山，千树幽馥。仙影悬霜粲夜，楚宫六六。明霞洞窅珊瑚冷，对清商、吟思堪掬。麝痕微沁，蜂黄浅约，数枝秋足。别有雕阑翠屋。任满帽珠尘，拼醉香玉。瘦倚西风，谁见露侵肌粟。好秋能几花前笑，绕凉云、重唤银烛。宝瓶空晓，珍丛怨月，梦回金谷。 \n\n作者：周密",
        "《一剪梅 · 咏柳》\n无限伤心夕照中，故国凄凉，剩粉余红。金沟御水自西东，昨岁陈宫，今岁隋宫。\r\n往事思量一晌空，飞絮无情，依旧烟笼。长条短叶翠蒙蒙，才过西风，又过东风。 \n\n作者：夏完淳",
        "《一剪梅》\n宰相巍巍坐庙堂。说着经量。便要经量。那个臣僚上一章。头说经量。尾说经量。\r\n轻狂太守在吾邦。闻说经量。星夜经量。山东河北久抛荒。好去经量。胡不经量。 \n\n作者：醴陵士人",
        "《芳草渡 · 梧桐落》\n梧桐落，蓼花秋。烟初冷，雨才收。萧条风物正堪愁，人去后，多少恨，在心头。\r\n燕鸿远，羌笛怨，渺渺澄波一片。山如黛，月如钩。笙歌散，梦魂断，倚高楼。\n\n作者：冯延巳",
        "《望海潮》\n离情冰泮，归心云扰，黯然凝伫江皋。柳色摇金，梅香弄粉，依稀满眼春娇。常记极游遨。更与持玉斗，因解金貂。郎去瞿塘，妾家巫峡水迢迢。\r\n别来暗减风标。奈碧云暗断，翠被香消。春草生池，芳尘凝榭，凄凉月夕花朝。千里梦魂劳。但乌啼渡口，猿响山椒。拟把无穷幽恨，万叠写霜绡。 \n\n作者：石孝友",
        "《望海潮（八月十五日钱塘观潮）》\n双峰遥促，回波奔注，茫茫溅雨飞沙。霜凉剑戈，风生阵马，如闻万鼓齐挝。儿戏笑夫差。谩水犀强弩，一战鱼虾。依旧群龙，怒卷银汉下天涯。\r\n雷驱电炽雄夸。似云垂鹏背，雪喷鲸牙。须臾变灭，天容水色，琼田万顷无瑕。俗眼但惊嗟。试望中仿佛，三岛烟霞。旧隐依然，几时归去泛灵槎。 \n\n作者：赵鼎",
        "《望海潮》\n云收飞脚，日祛怒暑，新蝉高柳鸣时。兰佩紫囊，蒲抽碧剑，吴丝两腕双垂。闻道五陵儿。蛟龙吼波面，卫碎琉璃。画鼓声中，锦标争处飐红旗。\r\n使君冠盖追。正霞翻酒浪，翠敛歌眉。扇动水，风生玉宇，微凉透入单衣。日暮楚天低。金蛇掣电漾，千顷霜溪。宴罢休燃宝蜡，凭月照人归。 \n\n作者：鄱阳护戎女",
        "《望海潮（题双岩堂）》\n重溟倒影，五芝含笑，神仙今古台州。山拥黄堂，烟披画戟，双岩瑞气长浮。前事记鳌头。有百年台榭，千室嬉游。墨宝凄凉，风凌雨蠹尽悠悠。\r\n规恢共仰贤侯。当政成五月，景对三秋。飞栋干云，虚檐受露，放怀不减南楼。宾燕奉觥筹。妙绮笺琼藻，声度歌喉。只恐棠阴成后，趣去侍凝旒。 \n\n作者：洪适",
        "《望海潮 · 云外梅阴》\n云外梅阴，雨余苔晕，嫩寒初沁罗裳。书几凝尘，琴丝带润，小窗幽梦生凉。新水涨银塘。恨王孙去后，烟草茫茫。记得湖山胜处，相对拆封黄。\r\n情笺思墨犹香。奈当时两鬓，都是吴霜。兔颖吟苦，鹴裘解尺，何意比□游梁。旧话不堪长。便倩薰风吹去，本地看风光。惟有青山，伴我耕钓老村壮。\n\n作者：赵文",
        "《高阳台 · 残萼梅酸》\n残萼梅酸，新沟水绿，初晴节序暄妍。独立雕阑，谁怜枉度华年。朝朝准拟清明近，料燕翎、须寄银笺。又争知、一字相思，不到吟边。\r\n双蛾不拂青鸾冷，任花阴寂寂，掩户闲眠。屡卜佳期，无凭却恨金钱。何人寄与天涯信，趁东风、急整归船。纵飘零，满院杨花，犹是春前。\n\n作者：王沂孙",
        "《高阳台 · 将反魏塘疏香女子亦以次日归吴下置酒话别离怀惘惘》\n暗水通潮，痴云阁雨，微阴不散重城。留得枯荷，奈他先作离声。清歌欲遏行云住，露春纤、并坐调笙。莫多情，第一难忘，席上轻盈。\r\n天涯我是飘零惯，任飞花无定，相送人行。见说兰舟，明朝也泊长亭。门前记取垂杨树，只藏他、三两秋莺。一程程，愁水愁风，不要人听。 \n\n作者：郭麐",
        "《高阳台（陈君衡游未还，周公谨有怀人之赋，倚歌和之）》\n驼褐轻装，狨鞯小队，冰河夜渡流澌。朔雪平沙，飞花乱拂蛾眉。琵琶已是凄凉调，更赋情、不比当时。想如今，人在龙庭，初劝金卮。\r\n一枝芳信应难寄，向山边水际，独抱相思。江雁孤回，天涯人自归迟。归来依旧秦淮碧，问此愁、还有谁知。对东风，空似垂杨，零乱千丝。\n\n作者：王沂孙",
        "《高阳台 · 送翠英》\n燕卷晴丝，蜂黏落絮，天教绾住闲愁。闲里清明，匆匆粉涩红羞。灯摇缥晕茸窗冷，语未阑、娥影分收。好伤情，春也难留，人也难留。\r\n芳尘满目悠悠。问萦云佩响，还绕谁楼。别酒才斟，从前心事都休。飞莺纵有风吹转，奈旧家、苑已成秋。莫思量，杨柳湾西，且棹吟舟。\n\n作者：蒋捷",
        "《高阳台 · 闰元宵》\n桥尾星沈，街心尘敛，天公还把春饶。桂月黄昏，金丝柳换星摇。相逢小曲方嫌冷，便暖薰、珠络香飘。却怜他、隔岁芳期，枉费囊绡。\r\n人情终似娥儿舞，到颦翻宿粉，怎比初描。认得游踪，花骢不住嘶骄。梅梢一寸残红炬，喜尚堪、移照樱桃。醉醺醺，不记元宵，只道花朝。\n\n作者：蒋捷",
        "《高阳台 · 芙蓉》\n霞铄帘珠，云蒸篆玉，环楼婉婉飞铃。天上王郎，飙轮此地曾停。秋香不断台隍远，溢万丛、锦艳鲜明。事成尘，鸾凤箫中，空度歌声。\r\n臞翁一点清寒髓，惯餐英菊屿，饮露兰汀。透屋高红，新营小样花城。霜浓月淡三更梦，梦曼仙、来倚吟屏。共襟期，不是琼姬，不是芳卿。\n\n作者：蒋捷",
        "《高阳台 · 雨织清愁》\n雨织清愁，香温断梦，十年心事堪嗟。\r\n冷落歌灯，尊前怕听琵琶。\r\n高楼只在斜阳外，更为谁、留滞天涯？但凄然，望极秋江，一片蒹葭。\r\n归来依旧吴山碧，对荒烟苑圃，古藓纹纱。\r\n乔木苍凉，明朝知是谁家？吟笺纵寄相思字，又何情、与说年华。\r\n待重追，昔日游踪，画舫香车。 \n\n作者：沈祖棻",
        "《出塞 · 夜梦一女子引扇求字，为书小阕》\n花树树。吹碎胭脂红雨。将谓郎来推绣户。暖风摇竹坞。\r\n睡起栏干凝伫。漠漠红楼飞絮。划踏袜儿垂手处。隔溪莺对语。 \n\n作者：李石",
        "《忆旧游 · 登蓬莱阁》\n问蓬莱何处，风月依然，万里江清。休说神仙事，便神仙纵有，即是闲人。笑我几番醒醉，石磴扫松阴。任狂客难招，采芳难赠，且自微吟。\r\n俯仰成陈迹，叹百年谁在，阑槛孤凭。海日生残夜，看卧龙和梦，飞入秋冥。还听水声东去，山冷不生云。正目极空寒，萧萧汉柏愁茂陵。\n\n作者：张炎",
        "《忆旧游（前题分得论字）》\n正落花时节，憔悴东风，绿满愁痕。悄客梦惊呼伴侣，断鸿有约，回泊归云。江空共道惆怅，夜雨隔篷闻。尽世外纵横，人间恩怨，细酌重论。\r\n叹他乡异县，渺旧雨新知，历落情真。匆匆那忍别，料当君思我，我亦思君。人生自非麋鹿，无计久同群。此去重销魂，黄昏细雨人闭门。 \n\n作者：王去疾",
        "《忆旧游 · 叹江潭树老》\n叹江潭树老，杜曲门荒，同赋飘零。乍见翻疑梦，对萧萧乱发，都是愁根。秉烛故人归后，花月锁春深。纵草带堪题，争如片叶，能寄殷勤。重寻。已无处，尚记得依稀，柳下芳邻。伫立香风外，抱孤愁凄惋，羞燕惭莺。俯仰十年前事，醉后醒还惊。又晓日千峰，涓涓露湿花气生。 \n\n作者：张炎",
        "《忆旧游》\n忆求无何乡，了在赤谷村。仙人居其中，将往问所存。\r\n日入蒙汜宿，石烟抱山门。明月久不下，半峰照啼猿。\r\n堂上白鹤翁，神清心无烦。斋心侍席前，跪请长生恩。\r\n云昔崆峒老，何词受轩辕。从星使变化，任日张乾坤。\r\n若到旧乡里，宛如曾讨论。风移岩花气，珠贯金经言。\r\n凉夜惜易尽，青烟谢晨喧。自唯腥膻体，难久留其藩。\r\n几世身在梦，百年云无根。悠悠竟何事，愚智相忧冤。\r\n叹息几晚寤，蒙师招其魂。至今瑶华心，每想清水源。 \n\n作者：鲍溶",
        "《忆旧游慢》\n望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。\r\n亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，余情袅袅烟水汀。 \n\n作者：赵以夫",
        "《忆旧游（新朋故侣，诗酒迟留，吴山苍苍，渺渺兮余怀也。寄沈尧道诸公）》\n记开帘过酒，隔水悬灯，款语梅边。未了清游兴，又飘然独去，何处山川。淡风暗收榆荚，吹下沈郎钱。叹客里光阴，消磨艳冶，都在尊前。\r\n留连。殢人处，是镜曲窥莺，兰阜围泉。醉拂珊瑚树，写百年幽恨，分付吟笺。故乡几回飞梦，江雨夜凉船。纵忘却归期，千山未必无杜鹃。 \n\n作者：张炎",
        "《品令》\n绣衣未整。傍窗格、临清镜。新霜薄雾，这下几日，阴晴不定。欲插黄花，心事又还记省。\r\n去年香径。共粉蝶、闲相趁。宝香玉佩，暗解付与，多情荀令。何日西楼，重见暮帆烟艇。 \n\n作者：吕渭老",
        "《品令 · 咏雪梅》\n潇洒林塘暮。正迤逦、香风度。一番天气，又添作琼枝玉树。粉蝶无踪，疑在落花深处。\r\n深沉庭院，也卷起、重帘否。十分春色，依约见了，水村竹坞。怎向江南，更说杏花烟雨。\n\n作者：陈亮",
        "《品令》\n困无力。几度偎人，翠颦红湿。低低问、几时么，道不远、三五日。\r\n你也自家宁耐，我也自家将息。蓦然地、烦恼一个病，教一个、怎知得。 \n\n作者：石孝友",
        "《贺新凉（别吴侍郎吴时闲居，数夕前梦枯梅成林，一枝独秀）》\n霜日寒如洗。问梅花、经年何事，尚迷烟水。梦著翠霞寻好句，新雪阑干独倚。见竹外、一枝横蕊。已占百花头上了，料诗情、不但江山耳。春已逗，有佳思。\r\n一香吹动人间世。奈何地、丛篁低碧，巧相亏蔽。尽让春风凡草木，便做云根石底。但留取、微酸滋味。除却林逋无人识，算岁寒、只是天知已。休弄玉，怨迟暮。 \n\n作者：方岳",
        "《贺新凉（戊戌生日用郑省仓韵）》\n问讯江南客。怕秋崖、苔荒诗屋，云侵山屐。留得钓竿西日手，梦落鸥傍鹭侧。倩传语、溪翁将息。四十飞腾斜暮景，笑双篷、一懒无他画。惟饱饭，散轻策。\r\n世间万事知何极。问乾坤、待谁整顿，岂无豪杰。水驿山村还要我，料理松风竹雪。也不学、草颠诗白。自有春蓑黄犊在，尽诸公、宝马摇金勒。容我辈，醉云液。 \n\n作者：方岳",
        "《贺新凉（寄两吴尚书）》\n雁向愁边落。渺汀洲、孤云细雨，暮天寒角。有美人兮山翠外，谁共霜桥月壑。想朋友、春猿秋鹤。竹屋一灯棋未了，问人间、局面如何著。风雨夜，更商略。\r\n六州铁铸从头错。笑归来、冰鲈堪鲙，雪螯堪嚼。莫遣孤舟横浦溆，也怕浪狂风恶。且容把、钓纶收却。云外空山知何似，料清寒、只与梅花约。逋老句，底须作。 \n\n作者：方岳",
        "《贺新凉（戊申生日）》\n一笑君知否。笑当年、山阴道士，行歌樵叟。五十到头公老矣，只可鹭朋鸥友。便富贵、何如杯酒。好在归来苍崖底，想月明、不负携锄手。谁共酌，剪霜韭。\r\n乾坤许大山河旧。几多人、剑倚西风，笔惊南斗。俯仰之间成陈迹，亡是子虚乌有。渺烟草、不堪回首。隔坞筑亭开野迳，尽一筇、两屦山前后。春且为，催花柳。 \n\n作者：方岳",
        "《贺新凉（己酉生日，用戊申韵。诗自康庐归，犹在道也）》\n天意然乎否。待相携、风烟五亩，招邀迂叟。屋上青山花木野，尽可两朋三友。笑老子、只堪棋酒。似恁疏顽何为者，向人前、不解高叉手。宁学圃，种菘韭。\r\n春猿秋鹤皆依旧。怪吾今，鬓已成丝，胆还如斗。谁与庐山麾之去，尔辈何留之有。黯离绪、暮江搔首。非我督邮犹束带，这一归、更落渊明后。君试问，长亭柳。 \n\n作者：方岳",
        "《贺新凉》\n窗月梅花白。夜堂深、烛摇红影，绣帘垂额。半醉金钗娇应坐，寒处也留春色。深意在、四弦轻摘。香坞花行听啄木，翠微边、细落仙人屐。星盼转，趁娇拍。\r\n人间此手真难得。向尊前、相逢有分，底须相识。愁浅恩深千万意，惆怅故人云隔。怕立损、弓鞋红窄。换取明珠知肯否，绿窗深、长共春怜惜。休恼乱，坐中客。妓唤惜善琵琶，程秋干席上作。 \n\n作者：姚勉",
        "《相见欢 · 秋风吹到江村》\n秋风吹到江村，正黄昏，寂寞梧桐夜雨不开门。\r\n一叶落，数声角，断羁魂，明日试看衣袂有啼痕。\n\n作者：顾彩 ",
        "《相见欢（薄霜）》\n霜花零落全稀。不成飞。寒水溶溶漾漾、软琉璃。\r\n红未涌，青已露，白都晞。□□□□沙暖、戏凫鹥。\n\n作者：王质",
        "《相见欢》\n江湖万里征鸿。再相逢。多少风烟摸在、笑谈中。\r\n歌裙醉。罗巾泪。别愁浓。瘦减腰围不碍、带金重。 \n\n作者：杨炎正",
        "《惜分飞》\n钏阁桃腮香玉溜。困倚银床倦绣。双燕归来后。相思叶底寻红豆。\r\n碧唾春衫还在否。重理弓弯舞袖。锦藉芙蓉皱。翠腰羞对垂杨瘦。 \n\n作者：陈允平",
        "《惜分飞 · 戏王鼎玉同年》\n人见何郎新来瘦。不见天寒翠袖。绣被熏香透。几时却似鸳鸯旧。九十日春花在手。可惜欢缘未久。去去休回首。柔条去作谁家柳。 \n\n作者：元好问",
        "《河传（二之一）》\n乱花飞絮。又望空斗合，离人愁苦。那更夜来，一霎薄情风雨。暗掩将、春色去。\r\n篱枯壁尽因谁做。若说相思，佛也眉儿聚。莫怪为伊，底死萦肠惹肚。为没教、人恨处。\n\n作者：秦观",
        "《解连环 · 柳》\n依依灞桥怨别，正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损，春风时节。隔邮亭，故人望断，舞腰瘦怯。\n\n作者：高观国",
        "《解连环 · 露条烟叶》\n露条烟叶。惹长亭旧恨，几番风月。爱细缕、先窣轻黄，渐拂水藏鸦，翠阴相接。纤软风流，眉黛浅、三眠初歇。奈年华又晚，萦绊游蜂，絮飞晴雪。\r\n依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损、春风时节。隔邮亭，故人望断，舞腰瘦怯。\n\n作者：高观国",
        "《燕归梁》\n风摆红绦卷画帘。宝鉴慵拈。日高梳洗几时忄欠。金盆水，弄纤纤。\r\n髻云松亸衣斜褪。和娇懒、瘦岩岩。离愁更被宿酲兼。空赢得，病厌厌。 \n\n作者：杜安世",
        "《燕归梁 · 六曲阑干翠幕垂》\n六曲阑干翠幕垂。香烬冷金猊。日高花外啭黄鹂。春睡觉、酒醒时。\r\n草青南浦，云横西塞，锦字杳无期。东风只送柳绵飞。全不管、寄相思。\n\n作者：谢逸",
        "《御街行 · 前时小饮春庭院》\n前时小饮春庭院。悔放笙歌散。归来中夜酒醺醺，惹起旧愁无限。虽看坠楼换马，争奈不是鸳鸯伴。\r\n朦胧暗想如花面。欲梦还惊断。和衣拥被不成眠，一枕万回千转。惟有画梁，新来双燕，彻曙闻长欢。\n\n作者：柳永",
        "《御街行（圣寿 · 二之一 · 双调）》\n燔柴烟断星河曙。宝辇回天步。端门羽卫簇雕阑，六乐舜韶先举。鹤书飞下，鸡竿高耸，恩霈均寰寓。\r\n赤霜袍烂飘香雾。喜色成春煦。九仪三事仰天颜，八彩旋生眉宇。椿龄无尽，萝图有庆，常作乾坤主。 \n\n作者：柳永",
        "《大酺 · 新春早起》\n望朔云昏、东皋暗，飞雪斜敲林屋。远峰初日起，挂铜钲，时与小星相触。\r\n残月辞人，孤灯障梦，闲倚高楼深竹。流年刚过了，听雨声未断，黍炊初熟。\r\n正湖海瘴生，画阑烟悄，伴人清独。\r\n穷冬归又速。尚堪送、清景劳飞毂。算只有、江云愁岭，霞碎笺天，说离居、自烦心目。\r\n何况归帆少，空目断、画屏千曲。蓦回首、江南国。迎岁莺语，多少帘栊桃菽。\r\n驿梅正宜对烛。\r\n\n\n作者：饶宗颐",
        "《大酺 · 题《江干笛思》卷子》\n早篆烟微，瑶情冷，丝绪离肠仍结。云帆归路晚，送雁天孤袂，忍寒吟雪。\r\n麈尾谈清，鸦青字瘦，虚琐琅封盈箧。垂杨和恨剪，叹何曾萦系，漫伤轻撇。\r\n只奏遍阳关，替他弹泪，烛香虬裛。\r\n玉笛谁重擪。碧波远、旧梦荡江月。只眼底、屏山横汉，簧琯凝冰，尽输伊、四弦成叠。\r\n酒醒追悰懒，倚牙板、怨歌先歇。燕莺事、何须说，芳蕤渐老，暗念青菱眉靥。\r\n恁销峰痕一抹。\r\n\n\n作者：何振岱",
        "《大酺 · 为吴君懋题彊村先生遗墨，时甲戍十二月，先生下世三年矣》\n想一生心，千秋业，终古晴空初旭。虫禽惊绝响，剩辽天孤鹤，响振林木。\r\n半死梧桐，不堪徙倚，霜重风骄人独。吟怀看销尽，怪频惊春梦，误传邻曲。\r\n更怀远伤高，怨红啼翠，泪花纷触。\r\n栖迟穷海角，断肠事、空抱凄香宿。肯记省、兰情水盼，玉宇琼楼，锦书催、醉眠还熟。\r\n且向痴儿说，恁了却、百年歌哭。念头白，深灯屋。宫调珍付，多恐哀丝危促。\r\n古芬忍临夜读。\n\n作者：詹安泰",
        "《大酺》\n有田不归，如江水，东坡亦可怜者。村村啼布谷，正留犁风起，僧衣全画。\r\n雨片如烟，鞭声若鼓，浅瀫轻浮秧马。踏芳剩宛转，似丈人荷筱，樊迟学稼。\r\n把齐民要术，豳风杂咏，共老农话。\r\n秋成看䆉稏，脱青蓑，泥饮瓜棚下。更打叠、稚子侯门，山妻酿酒，骑牛小、结鸡豚社。\r\n约投闲他日，共筑个，溪南茅舍。将桑枳，从新写。归田录罢，颓然美睡帘罅，听他香稻轻打。\n\n作者：蒋士铨",
        "《木兰花令》\n黔中士女游晴昼。花信轻寒罗袖透。争寻穿石道宜男，更买江鱼双贯柳。\r\n竹枝歌好移船就。依倚风光垂翠袖。满倾芦酒指谐围，相守与郎如许寿。 \n\n作者：黄庭坚",
        "《木兰花令》\n东君未试雷霆手。洒雪开春春锁透。帝台应点万年枝，穷巷偏欺三径柳。\r\n峰排群玉森相就。中有摩围为领袖。凝香窗下与谁看，一曲琵琶千万寿。 \n\n作者：黄庭坚",
        "《木兰花令》\n 新年何许春光漏。小院闭门风日透。酥花入坐颇欺梅，雪絮因风全是柳。\r\n使君落笔春词就。应唤歌檀催舞袖。得开眉处且开眉，人世可能金石寿。\r\n\n\n作者：黄庭坚",
        "《木兰花令》\n黄金捍拨春风手。帘幕重重音韵透。梅花破萼便回春，似有黄鹂鸣翠柳。\r\n晓妆未惬梅添就。玉笋捧杯离钿袖。会拚千日笑尊前，他日相思空损寿。\n\n作者：黄庭坚",
        "《木兰花令》\n可怜翡翠随鸡走。学绾双鬟年纪小。见来行待恶怜伊，心性娇痴空解笑。\r\n红蕖照映霜林表。杨柳舞风腰袅袅。衾余枕剩尽相容，只是老人难再少。 \n\n作者：黄庭坚",
        "《木兰花令》\n庾郎三九常安乐。使有万钱无处著。徐熙小鸭水边花，明月清风都占却。\r\n朱颜老尽心如昨。万事休休休莫莫。樽前见在不饶人，欧舞梅歌君更酌。\n\n作者：黄庭坚",
        "《木兰花令》\n晓莺娓娓流妆阁。日上烛吹红绣幕。束将方带玉芙蕖，裹就半韝银芍药。\r\n寻花露冷胭脂薄。花底暗翻钗子落。谁开鸳锦抱轻云，误使丁娘枕前索。\n\n作者：毛奇龄",
        "《女冠子 · 鸡苁菌》\n报春花妥。碧鸡春影初破。焙茶新火。旅厨先试，玉瀣奇珍，灵芝仙朵。\r\n丹炉阳未锁。却抖剑尘，天末散星匀播。渐琼浆、蒸起金茎，瑶笋化来千个。\r\n巍楼望断滇池舸。正云腴浓隽，味胜麻菰颇。浙南江左，笑冻香寒俭，羞争山货。\r\n还须消茗沱。卤酒换归休晚，且凭吟和。怕荒伧蒙懂，杀将风景，渍成鸡唾。\n\n作者：沈轶刘",
        "《壶中天》\n骑鲸直上，问姮娥何日，天生英杰。笑下琼楼，还报道，甫近迎长佳节。万里无云，一天如水，拥出新团月。正当此夜，文星飞下天阙。\r\n蟾苑元有高枝，至今犹待，自是无心折。只爱林泉供笑傲，吟出阳春白雪。冠玉精神，希夷仙种，秘受长生诀。蓬壶不老，待看兰玉英发。 \n\n作者：锦溪",
        "《壶中天 · 秋曙》\n戍楼笳奏，共萧萧叶响，枕旁惊客。月坠霜高蛩窗上，堆着乱愁千叠。\r\n来准阴晴，先催行李，那问何年月。输他篱角，傍花浓睡寒蝶。\r\n昨夜凉掩鸳帏，数琼签未遍，啼红初歇。促唤征衫，向西风，不许多情不别。\r\n雁续残更，鸥圆剩梦，缆解莼湖白。荒鸡休唤，鬓边此际谁黑。\n\n作者：杜贵墀",
        "《西河 · 江左地》\n江左地。兴亡旧恨谁记。腥风不搅洛山云，怒涛怎起。泪眶历落泫新亭，碑趺犹卧江际。古今事，天莫倚。废兴元有时系。女墙月色自荒荒，尽平寸垒。舞台歌谢草痕深，青溪弥望烟水。马蹄杂遝锦绣市。认乌衣六朝，东巷西里。景物已非人世。但长干铁塔，岿然相对。檐铃嘈囋薰风里。 \n\n作者：王奕",
        "《西河驿》\n去岁淮楼坐明月，海色山光白如雪。今岁扬旌拂塞尘，黄沙白草埋青春。\r\n听鸡握发事长路，东渡辽海西入秦。临岐拊髀长叹息，愧我碌碌非能臣。\r\n会当早觉渔樵伴，买舟结屋称芳邻。\r\n\n\n作者：庞尚鹏",
        "《西河 · 乙丑秋日书怀》\n今古事。思量大抵如此。中原烽火未曾收，鼓鼙又起。\r\n汉家版籍旧丹青，才余残剩山水。谁会我、凝望里。\r\n空弹几许清泪。冷风扑面入危楼，夕阳万里。醉中起舞发悲歌，吴钩光照衣袂。\r\n凭高漫把断槛倚。仗元龙、湖海豪气。恨不熊貔千骑。\r\n尽杀胡奴死。一快平生心头意。\n\n作者：袁荣法",
        "《西河 · 乙丑秋日书怀》\n今古事。思量大抵如此。中原烽火未曾收，鼓鼙又起。\r\n汉家版籍旧丹青，才余残剩山水。谁会我、凝望里。\r\n空弹几许清泪。冷风扑面入危楼，夕阳万里。醉中起舞发悲歌，吴钩光照衣袂。\r\n凭高漫把断槛倚。仗元龙、湖海豪气。恨不熊貔千骑。\r\n尽杀胡奴死。一快平生心头意。\n\n作者：袁荣法",
        "《疏影 · 芭蕉》\n湘帘卷处，甚离披翠影，绕檐遮住。小立吹裙，常伴春慵，掩映绣床金缕。芳心一束浑难展，清泪裹、隔年愁聚。更夜深、细听空阶雨滴，梦回无据。\r\n正是秋来寂寞，偏声声点点，助人难绪。缬被初寒，宿酒全醒，搅碎乱蛩双杵。西风落尽庭梧叶，还剩得、绿阴如许。想玉人、和露折来，曾写断肠句。 \n\n作者：纳兰性德",
        "《疏影 · 余于辛卯岁北归，与西湖诸友夜酌，因有感于旧游，寄周草窗》\n柳黄未结。放嫩晴消尽，断桥残雪。隔水人家，浑是花阴，曾醉好春时节。轻车几度新堤晓，想如今、燕莺犹说。纵艳游、得似当年，早是旧情都别。\r\n重到翻疑梦醒，弄泉试照影，惊见华发。却笑归来，石老云荒，身世飘然一叶。闭门约住青山色，自容与、吟窗清绝。怕夜寒、吹到梅花，休卷半帘明月。 \n\n作者：张炎",
        "《疏影》\n佳人步玉。待月来弄影，天挂参宿。冷透屏帏，清入肌肤，风敲又听檐竹。前村不管深雪闭，犹自绕、枝南枝北。算平生、此段幽奇，占压百花曾独。\r\n闲想罗浮旧恨，有人正醉里，姝翠蛾绿。梦断魂惊，几许凄凉，却是千林梅屋。鸡声野渡溪桥滑，又角引、戍楼悲曲。怎得知、清足亭边，自在杖藜巾幅。梅圣俞诗云：“十分清意足。”余别墅有梅亭，扁日清足。 \n\n作者：吴潜",
        "《疏影 · 晴空漠漠》\n晴空漠漠。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶佩琼裾，荐与翠尊冰勺。\r\n闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。 \n\n作者：赵以夫",
        "《疏影 · 寒梢砌玉》\n寒梢砌玉。把胆瓶顿了，相伴孤宿。寂寞幽客，筛影横斜，宜松更自宜竹。残更蝶梦知何处，□只在、昭亭山北。问平生、雪压霜欺，得似老枝擎独。\r\n何事胭脂点染，认桃与辨杏，枝叶青绿。莫是冰姿，改换红妆，要近金门朱屋。繁华艳丽如飞电，但宛转、断歌零曲。且不如、藏白收香，旋学世间边幅。 \n\n作者：吴潜",
        "《疏影 · 嗤琼笑玉》\n嗤琼笑玉。向画堂可肯，风露边宿。耐冻禁寒，便瘦宜枯，前生莫是孤竹。从来不上春工谱，梦不到、沉香亭北。算只消、澹影疏香，伴个幽栖人独。莫待痴蜂呆蝶，倩青女捺住，多少红绿。落雁寒芦，翠鸟冰枝，近傍三间茅屋。□□□□□□□，□□□、□□□□。想这般，夷旷襟怀，渺视乾员坤幅。 \n\n作者：吴潜",
        "《疏影 · 千门委玉》\n千门委玉。是个人富贵，才隔今宿。冒栋摧檐，都未商量，呼童且伴庭竹。千蹊万径行踪灭，渺不认、溪南溪北。问白鸥，此际谁来，短艇钓鱼翁独。\r\n偏爱山茶雪里，放红艳数朵，衣素裳绿。兽炭金炉，羔酒金钟，正好笙歌华屋。敲冰煮茗风流衬，念不到、有人洄曲。但老农、欢笑相呼，麦被喜添全幅。 \n\n作者：吴潜",
        "《玉漏迟（自寿）》\n青衫华发，对风霜、倚遍危楼孤啸。恶浪平波，看尽世间多少。忘却金闺故步，都付与、野花啼鸟。只自笑。悠悠心事，无人知道。\r\n扰扰世路红尘，看销尽英雄，青山亦老。宇宙无穷，事业到头谁了。高楼一声书角，把千古、梦中吹觉。天欲晓。起看蕊梅春小。\n\n作者：吴季子",
        "《玉漏迟 · 窗户明环堵》\n窗户明环堵。山容黛染，水光绡舞。荷盖擎烟，花映步波神女。嫩脸铅华掩素，无语向、薰风凝伫。晴又雨。征鞞隐隐，云洲沙渚。\r\n须臾风卷还晴，看香泄丹囊，乍飘沈炷。鱼飐荷衣，珠颗乱倾无数。休话金沙玉井，争似我、神龟□处。觞为举。何人解歌金缕。 \n\n作者：葛立方",
        "《玉漏迟 · 和俶玉从城中归陶江村居用樊榭韵》\n秋斋眠乍倦。黄花雨歇，微嫌天短。说是君归，欲往蹴泥筇颤。\r\n琅琅一阕，总写尽、画家缣片。风似剪、渔村夜静，蟹灯沙眼。\r\n新寒满路霜林，紫翠垂檐，那人山馆。冷绝生涯，想得耦耕偕叹。\r\n买向云萝里住，便谢却江湖萍散。潮落矣，鹿门船初到岸。\n\n作者：叶大庄",
        "《玉漏迟 · 西湖夜泛》\n半篙凉露湿，渔灯隐隐，垂杨袅袅。明月随人，放棹绿波蓬岛。\r\n缆解鱼鸥破梦，更几点、疏星斜照。舒怀抱。云阶月地，任吾歌啸。\r\n远山不隔冰壶，弄画桨中流，烟波渺渺。洗尽胸禁，月到夜阑倍皎。\r\n万籁无声寂寂，把一派、繁华净扫。浑忘晓。犹向汀州环绕。\n\n作者：俞庆曾",
        "《玉漏迟 · 月夜湖上和闺友韵》\n玉盘秋皎洁，烟消水定，十分澄澈。万壑千峰，黛重螺浓如滴。\r\n真个无边风月，全不费、青钱能得。万籁寂。绿阴满地，偶留人迹。\r\n素娥似识幽怀，抱三五清辉，照伊词客。隔断飞尘，恍到玉楼琼阙。\r\n此际囊中无句，恐难对、多情山色。空明绝。人与湖光如涤。\n\n作者：邓瑜",
        "《玉漏迟》\n客愁深几许。风高月冷，扁舟南浦。慢桨轻桡，漫惹荻花芦絮。\r\n任使波光照影，奈流水无心延伫。凭望处。渔村夜悄，满汀凫鹭。\r\n只今兴味消沉，剩意倦情慵，病余羁旅。十载飘游，都被俗尘牵误。\r\n幸有诗篇伴我，争胜似欢歌狂舞。谁与语。寂寞断烟残雨。\r\n\n\n作者：吴绍烈",
        "《扫花游 · 秋声》\n商飙乍发，渐淅淅初闻，萧萧还住。顿惊倦旅。背青灯吊影，起吟愁赋。断续无凭，试立荒庭听取。在何许？但落叶满阶，惟有高树。\r\n迢递归梦阻。正老耳难禁，病怀凄楚。故山院宇。想边鸿孤唳，砌蛩私语。数点相和，更着芭蕉细雨。避无处。这闲愁，夜深尤苦。\n\n作者：王沂孙",
        "《扫花游 · 西湖十咏 · 雷峰落照》\n数峰蘸碧，记载酒甘园，柳塘花坞。最堪避暑。爱莲香送晚，翠娇红妩。欸乃菱歌乍起，兰桡竞举。日斜处。望孤鹜断霞，初下芳杜。\r\n遥想山寺古。看倒影金轮，逆光朱户。暝烟带树。有投林鹭宿，凭楼僧语。可惜流年，付与朝钟暮鼓。漫凝伫。步长桥、月明归去。 \n\n作者：陈允平",
        "《扫花游 · 春晚，次南金韵》\n柳花巷陌，悄不见铜驼，采香芳侣。画楼在否。几东风怨笛，凭阑日暮。\r\n一片闲情，尚绕斜阳锦树。黯无语。记花外马嘶，曾送人去。\r\n风景长暗度。奈好梦微茫，艳怀清苦。后期已误。剪烛花，未卜故人来处。\r\n水驿相逢，待说当年恨赋。寄愁与。凤城东、旧时行旅。\r\n\n\n作者：邵亨贞",
        "《扫花游》\n乍寒乍暖，早雨雨风风，禁烟时候。偶携晚步，见参天古木，绕池新柳。\r\n鱼浪吹香，已是江梅谢后。又谁信、西院一枝，墙角依旧。\r\n扫地花风透。更点缀轩窗，玉兰如绣。灯前朵朵。正横斜未免，十分消瘦。\r\n梦入罗浮，疏影怜他翠袖。有春酒。记明朝、共娱清昼。\r\n\n\n作者：沈皞日",
        "《扫花游 · 绿阴》\n小庭荫碧，遇骤雨疏风，剩红如扫。翠交径小。问攀条弄蕊，有谁重到。谩说青青，比似花时更好。怎知道。□一别汉南，遗恨多少。\r\n清昼人悄悄。任密护帘寒，暗迷窗晓。旧盟误了。又新枝嫩子，总随春老。渐隔相思，极目长亭路杳。搅怀抱。听蒙茸、数声啼鸟。 \n\n作者：王沂孙",
        "《扫花游 · 前题》\n卷帘翠湿，过几阵残寒，几番风雨。问春住否。但匆匆暗里，换将花去。乱碧迷人，总是江南旧树。谩凝伫。念昔日采香，今更何许。\r\n芳径携酒处。又荫得青青，嫩苔无数。故林晚步。想参差渐满，野塘山路。倦枕闲床，正好微曛院宇。送凄楚。怕凉声、又催秋暮。 \n\n作者：王沂孙",
        "《扫花游》\n满庭嫩碧，渐密叶迷窗，乱枝交路。断红甚处。但匆匆换得，翠痕无数。暗影沈沈，静锁清和院宇。试凝伫。怕一点旧香，犹在幽树。\r\n浓阴知几许。且拂簟清眠，引筇闲步。杜郎老去。算寻芳较晚，倦怀难赋。纵胜花时，到了愁风怨雨。短亭暮。谩青青、怎遮春去。 \n\n作者：王沂孙",
        "《宴清都 · 北游经月，不忍言归，再作此调》\n吹鬓寻残醉。嘶骢路，梦回云倦如水。笙歌巷陌，疏帘浅映，粉墙题字。\r\n无言暗理诗思，忍向晚别离气味。乍素娥轻照酡颜，淋浪犹染襟袂。\r\n新来已怯宫商，梅边谱笛，随分凝睇。遥峰画罨，澄漪镜映，乱怀幽致。\r\n年华屈指非计。望征骑楼头迢递。更锦书归雁无凭，天涯惜起。\r\n\n\n作者：赵尊岳",
        "《步蟾宫 · 垂弧门左当今日》\n垂弧门左当今日。恰过了、元宵六夕。喜妙龄秀发步蟾宫，信富贵、荣华莫敌。纪年甲子才三七。即翰苑、从容西掖。便从兹、谈笑觅封侯，更管取、寿延千亿。 \n\n作者：无名氏",
        "《步蟾宫 · 蓂开四叶祥光发》\n蓂开四叶祥光发。又还是、清和时节。昴星呈瑞夜来明，庆此日、挺生英杰。少年玉树神清澈。未说到、龟龄鹤发。愿言鹗荐早蜚声，任丹桂、一枝高折。 \n\n作者：无名氏",
        "《步蟾宫 · 坎离乾兑逢子午》\n坎离乾兑逢子午。但认取、自家宗祖。炼甲庚、更降龙虎。地雷震动山头雨。要浇灌、黄芽出土。有人若问是谁传，但说道、先生姓吕。 \n\n作者：吕岩",
        "《步蟾宫 · 贺吕甫宗侄上舍新婚》\n三竿红日垂帘地。却早被、莺儿唤起。裴航昨夜度蓝桥，喜得有、云英伴你。\r\n修蛾要称佳人意。尽自量评眉？史。佳期正是月初三，刚照到、双弯笔底。\r\n\n\n作者：洪炳文",
        "《步蟾宫 · 席上，和锡鬯韵》\n雪花未净侵阶滑。奈小小、鸦头罗袜。恼人三五月朦胧，数不定，风鬟十八。\r\n歌阑才把觥筹撤。听去也、一声愁杀。尊前相对尚无言，又那得、相思书札。\r\n\n\n作者：沈岸登",
        "《步蟾宫》\n宵来月色凉如许，银汉上、参差牛女。松梢藤蔓碍清阴，照不见、幽人来去。\r\n沾衣露似溟蒙雨，濯魂魄、身轻欲举。清风无价满千墀，步阶下、冷然自取。\r\n\n\n作者：奕绘",
        "《宴桃源》\n落日霞消一缕。素月棱棱微吐。何处夜归人，呕嗄几声柔橹。\r\n归去。归去。家在烟波深处。\r\n\n\n作者：无名氏",
        "《唐多令》\n金勒鞚花骢。故山云雾中。翠苹洲、先有西风。可惜嫩凉时枕簟，都付与、旧山翁。\r\n双翠合眉峰。泪华分脸红。向尊前、何太匆匆。才是别离情便苦，都莫问、淡和浓。 \n\n作者：张林",
        "《唐多令 · 和养臞翁咏落梅》\n夕对怯愁钟。朝看唱懊侬。问何心、开谢匆匆。自与芳菲成避面，休错怨，五更风。\r\n明日觅遗踪。村南略彴东。满江山、嫩绿娇红。却笑荼蘼与芍药，飞一片，便春空。 \n\n作者：夏承焘",
        "《唐多令 · 赠别拟须溪》\n不去待何年。春心陌路边。看流红、逝水连天。欲挽高枝商暂住，风共雨，正茫然。\r\n修到作飞绵。关山路万千。任枝南、枝北啼鹃。便化浮萍应不悔，随日影，到虞渊。\n\n作者：夏承焘",
        "《婆罗门引 · 应制》\n暮霞照水，水边无数木芙蓉。晓来露湿轻红。十里锦丝步障，日转影重重。向楚天空迥，人立西风。\r\n夕阳道中。叹秋色、与愁浓。寂寞三千粉黛，临鉴妆慵。施朱太赤，空惆怅、教妾若为容。花易老、烟水无穷。\n\n作者：赵昂",
        "《婆罗门引 · 涨云暮卷》\n涨云暮卷，漏声不到小帘栊。银河淡扫澄空。皓月当轩高挂，秋入广寒宫。正金波不动，桂影朦胧。\r\n佳人未逢。叹此夕、与谁同。望远伤怀对景，霜满愁红。南楼何处，想人在、长笛一声中。凝泪眼、泣尽西风。 \n\n作者：曹组",
        "《婆罗门引》\n江南地暖，数枝先得岭头春。分付似、剪玉裁冰。素质偏怜匀澹，羞杀寿阳人。算多情留意，偏在东君。\r\n暗香旋生。对澹月与黄昏。寂寞谁家院宇，斜掩重门。墙头半开，却望雕鞍无故人。断肠处、容易飘零。\n\n作者：无名氏",
        "《婆罗门引 · 亦名菊潭秋》\n商于六里，野塘千古□烟霞。灵苗郁郁无涯，荡青冥风露，金素发清华。散霜丛弥岸，月影明沙。\r\n仙经浪夸。种瑶草、养铅砂。争信琼杯芳荐，药镜黄芽。秋香晚节，也分到、山中宰相家。休更羡、刘阮桃花。\n\n作者：元好问",
        "《婆罗门引 · 四月八日谢太后庆七十》\n一生富贵，岂知今日有离愁。锦帆风力难收。望断燕山蓟水，万里到幽州。恨病馀双眼，冷泪交流。\r\n行年已休，岁七十、又平头。梦破银屏金屋，此意悠悠。几度见青冢，虚名不足留。且把酒、细听箜篌。\n\n作者：汪元量",
        "《一丛花 · 咏并蒂莲》\n阑珊玉佩罢霓裳，相对绾红妆。藕丝风送凌波去，又低头、软语商量。一种情深，十分心苦，脉脉背斜阳。\r\n色香空尽转生香，明月小银塘。桃根桃叶终相守，伴殷勤、双宿鸳鸯。菰米漂残，沈云乍黑，同梦寄潇湘。\n\n作者：纳兰性德",
        "《一丛花 · 溪堂玩月作》\n冰轮斜辗镜天长，江练隐寒光。危阑醉倚人如画，隔烟村、何处鸣榔？乌鹊倦栖，鱼龙惊起，星斗挂垂杨。\r\n芦花千顷水微茫，秋色满江乡。楼台恍似游仙梦，又疑是、洛浦潇湘。风露浩然，山河影转，今古照凄凉。\n\n作者：陈亮",
        "《一丛花》\n谪仙海上驾鲸鱼。谈笑下蓬壶。神寒骨重真男子，是我家、千里龙驹。经纶器业，文章光焰，流辈更谁如。\r\n渊明元与世情疏。松菊爱吾庐。他年定契非熊卜，也未应、鹤发樵渔。手栽露桃，亲移云杏，真是种星榆。 \n\n作者：晁端礼",
        "《一丛花》\n浅匀檀色妒胭脂，绿刺也生姿。任他兰药红尖吐，闹秾华，谩数同时。\r\n蜂子衔来，莺儿觑过，一样影参差。\r\n更看稚蝶舞黄衣，浑道是花飞。淡鹅门柳吹绵后，剩团金香露霏微。\r\n日涉园荒，赋归人倦，多愧似陶篱。\r\n\n\n作者：高士奇",
        "《一丛花 · 伤春时候一凭阑》\n伤春时候一凭阑。何况别离难。东风只解催人去，也不道、莺老花残。青笺未约，红绡忍泪，无计锁征鞍。\r\n宝钗瑶钿一时闲。此恨苦天慳。如今直恁抛人去，也不念、人瘦衣宽。归来忍见，重楼淡月，依旧五更寒。 \n\n作者：程垓",
        "《一丛花 · 东风吹恨著眉心》\n东风吹恨著眉心。金约瘦难任。西窗剪烛浑如梦，最愁处、南陌分襟。香歇绣囊，尘生罗幌，憔悴到如今。小花幽院夜沈沈。凉月转槐阴。拂墙树动开朱户，又赢得、愁与更深。青翼不来，征鸿难倩，流怨入瑶琴。 \n\n作者：袁去华",
        "《天香》\n迟日侵阶，和风入户，朱弦欲奏还倦。一幅鸾笺，五云飞下，赐予内家琴苑。音随指动，犹仿佛、虞薰再见。妙处谁能解心，和平自无哀怨。\r\n猩罗帕封古洗，有龙涎、渗花千片。骤睹瑶台清品，眼明如电。爇白桐窗竹几，渐缕缕腾腾细成篆。就祝金闺，天长地远。\n\n作者：危西麓",
        "《天香 · 残菊》\n荒甃催蛩，寒英怨蝶，秋光也似人懒。抱节孤高，化妆憔悴，病酒乍怜香晚。\r\n夕阳瘦影，尚印入，陶家心眼。肯逐春红乱落，疏枝傲霜仍健。\r\n孤怀老来怎遣。过重阳，更无花看。一样就枯诗思，借他同伴。\r\n寂寞东篱绕遍。问岭上梅花信犹远。仙枕装成，宵长梦短。\r\n\n\n作者：邓潜",
        "《天香 · 玉簪花》\n蜜白凝肪，犀黄点粟，幺莺弄影翩舞。贮恨能深，含情不卷，恍听小琼低语。\r\n断来响腻，并堕梦、纤无寻处。月媚风娟时节，蜻蛉飞上三五。\r\n沉沉晓凉窗户。倚冰奁、粉花调露。瘦绝秋姿妆束，便输伊素。\r\n莫问钿蝉消息，记翠被、红灯夜深雨。一角湘烟，楚宫人去。\r\n\n\n作者：姚燮",
        "《天香 · 藏香》\n铁结研膏，琼蕤捣露，沉烟百末匀蘸。瘴海灵槎，天门佛市，几辈袖薰衣染。\r\n花风静妙。渐散入、阎浮提遍。金色吹成梵字，依微绣幡云闪。\r\n猊炉细挑残焰。爇兜罗、一星红飐。怨女痴男，多傍白莲台忏。\r\n且问衔珠慧鸟，可种种、私心寄些点。咫尺西方，鬘华掩冉。\r\n\n\n作者：姚燮",
        "《天香 · 方于鲁墨》\n麝角抄青，豨膏瀹紫，云香一掬凝聚。南羽林峦，左干花鸟，细入太玄陶铸。\r\n华螺宝剂，镂巧样、丸规笏万。芬润还宜子佩，宁夸宋唐和遇。\r\n袭以文檀锦组。错圭璜、几陈天府。淘范能工，更说小方嘉树。\r\n想像麻冠卉服，坐佳日、楼头捣烟杵。六卷金琅，谁翻旧谱。\r\n\n\n作者：姚燮",
        "《天香 · 珠镫》\n翡翠花帘，猩红酒幕，葳蕤挂上晴霓。百琲鱼衔，九枝虫抱，醉里峭寒能辟。\r\n琼天未晓，疑满堕、怀中明月。谁羡朱家，新样金凫，逊伊澄洁。\r\n六角圆垂锦缬。闹春蛾、桂霏桅结。梦落微茫烟澥，颔骊还撷。\r\n十五传柑时节。记照送、香车夜深别。一点能通，犀心比热。\r\n\n\n作者：姚燮",
        "《天香》\n唾麝融丹，研螺蘸碧，纱楞嫩日烘几。煮梦光阴，缠春心事，怕换阑残滋味。\r\n蔻年绮恨，多拨过、琵琶弦里。聊写崔徽小影，怜渠一丝魂寄。\r\n雕台旧根半萎。剩毫端、玉温脂腻。且剪锦囊深贮，莫教憔悴。\r\n霎地斜阳近水，有若许、东风闹沉醉。好趁香浓，双鸳稳睡。\r\n\n\n作者：姚燮",
        "《天香 · 程春庐驾部瑞鹊巢探春第一集分赋佛手柑》\n笃耨香浓，兜罗绵软，诸天金界招手。指月玲珑，逆风芬馥，爪甲了无尘垢。\r\n禅机参透。问弹处、华严现否。供向乌皮几净，伴人小窗清昼。\r\n莲台镇长合十，愿皈依、赤华青豆。鼻观闻薰，未必妙因无漏。\r\n应是拈花笑后。带一种、氤氲自灵鹫。小屈双尖，似持神咒。\r\n\n\n作者：杨芳灿",
        "《天香室》\n坐君斗室挹天香，久对芝兰暮亦忘。归去却逢儿女笑，阿翁花气满衣裳。\n\n作者：方鹤斋",
        "《六么令 · 次韵和贺方回金陵怀古鄱阳席上作》\n长江千里，烟淡水云阔。歌沉玉树，古寺空有疏钟发。六代兴亡如梦，苒苒惊时月。兵戈凌灭。豪华销尽，几见银蟾自圆缺。\r\n潮落潮生波渺，江树森如发。谁念迁客归来，老大伤名节。纵使岁寒途远，此志应难夺。高楼谁设。倚阑凝望，独立渔翁满江雪。 \n\n作者：李纲",
        "《秋霁（西湖十咏 · 平湖秋月）》\n千顷玻璃，远送目斜阳，渐下林阗。题叶人归，采菱舟散，望中水天一色。碾空桂魄。玉绳低转云无迹。有素鸥，闲伴夜深，呼棹过环碧。\r\n相思万里，顿隔婵媛，几回琼台，同驻鸾翼。对西风、凭谁问取，人间那得有今夕。应笑广寒宫殿窄。露冷烟淡，还看数点残星，两行新雁，倚楼横笛。 \n\n作者：陈允平",
        "《太常引 · 乐府小云》\n溶溶一叶不成衣。恰待弄春晖。幽懒意迟迟。只可向、山中自怡。清歌遏玉，娇鬟*翠，纤月映蛾眉。来往且孤飞。问行雨、巫咸未知。\n\n作者：张可久",
        "《太常引 · 黄山西楼》\n黄岩秋色雨频频。楼上着闲身。凉意逼羊裙。更添得、砧声耳根。寒香吹桂，暗苞绽橘，红日晓窗温。客至莫论文。只坐守、方山看云。 \n\n作者：张可久",
        "《太常引 · 永嘉林熙翁城南旧院》\n霖铃秋雨打空阶。人坐益清齐。门掩小蓬莱。怕有客、寻真到来。楼头碧远，山眉青小，口树挂苍苔。且莫写离怀。看隔水、芙蓉正开。\n\n作者：张可久",
        "《摊破浣溪沙 · 五里滩头风欲平》\n五里滩头风欲平，张帆举棹觉船轻。柔橹不施停却棹，是船行。\r\n满眼风波多闪灼，看山却似走来迎。子细看山山不动，是船行。 \n\n作者：无名氏",
        "《摊破浣溪沙》\n相恨相思一个人。柳眉桃脸自然春。别离情思，寂寞向谁论。映地残霞红照水，断魂芳草碧连云。水边楼上，回首倚黄昏。 \n\n作者：无名氏",
        "《婆罗门引 · 春情》\n花明柳暗，一天春色绕朱楼。断鸿声唤人愁。欲问归鸿何处，身世自悠悠。正东风留滞，楚尾吴头。追思旧游。叹双鬓、飒惊秋。可惜等间孤了，酒令花筹。断弦难续，谩题诗、分付水东流。流不到、蓬岛瀛洲。 \n\n作者：严仁",
        "《婆罗门引 · 寄袁箨庵用稼轩韵》\n问平安否，金陵南去楚云西。望中烟草迷离。回首红桥分赋，笔掣翠虹蜺。\r\n叹青门一别，白社人稀。\r\n诗狂酒悲。老大去、几人知。往日荆州作牧，吊古题诗。\r\n周郎已矣，忆风流、顾曲似当时。归来也、两鬓千丝。\r\n\n\n作者：王士禛",
        "《婆罗门引 · 髻鬟对耸》\n髻鬟对耸，万松扶玉上青冥。西风共倚，烟南水北，石荒苔老，三十六梯平。爱翠尖如削，天外亭亭。高寒梦惊。是何夕堕双星。无限苍崖紫岫，谁拊棱层。薜萝深处，算少年、游屐几番登。河汉近、疑在蓬瀛。 \n\n作者：陈允平",
        "《婆罗门引 · 江上晚泊望月》\n短衣乌帽，京尘眯目强钻头。梦中八表神游。今日江山佳处，便欲贾胡留。\r\n爱峰岚滴翠，天水涵秋。\r\n断霞渐收。见隐隐、两蛾愁。好在九华烟树，秋浦沙鸥。\r\n相看依旧，但憔悴、潘郎俗状羞。孤负却、笑傲林丘。\r\n\n\n作者：宋褧",
        "《婆罗门引 · 题露筋祠》\n露筋祠下，寒篷淼淼去何之。停桡一问灵旗。怊怅千年古庙，陈迹几人悲。\r\n只风前燕子，雨后棠梨。\r\n俯仰歔欷，凭吊处，更怜谁。惟有淮阴漂母，一样蛾眉。\r\n估船争泊，问何人、拂藓一题诗。依稀见、玉佩珠衣。\r\n\n\n作者：陈维崧",
        "《婆罗门引 · 香橼》\n晚风千颗，累累才与画檐平。绽来刚趁秋晴。怪底匀圆如许，青女手搓成。\r\n乍回廊小摘，冷韵旋生。\r\n冰瓷翠罂，压叠在、小红檠。弄影夕阳黄处，檀晕偏明。\r\n空香如雨，最宜人、昨夜恰微酲。何须数、西崦霜橙。\r\n\n\n作者：陈维崧",
        "《婆罗门引》\n西风过后，更无落叶作秋声。锦机偏动幽情。万里天涯路窄，何处月长盈。\r\n叹沧波一片，轻换阴晴。\r\n凝眸短檠。浑未辨、旧时明。况又潇潇细雨，遥夜争鸣。\r\n繁华梦久，怕相将、都付与云屏。愁玉女、立尽残更。\r\n\n\n作者：苏穆",
        "《婆罗门引 · 重阳与元帅窦子温暨众友东城赏菊即席赋》\n浮空霁色，江涵秋影雁初飞。相逢共绕东篱。点检樽前见在，人似晓星稀。\r\n对满山红树，叶叶堪题。\r\n大家露顶。任短发、被风吹。只恐黄花人貌，不似年时。\r\n杯添野水，更何用、频频望白衣。沉醉后、携手方归。\r\n\n\n作者：李俊民",
        "《人月圆 · 其一》\n恹恹小病垂帘地，倚枕怯春寒。月明灯灺，花阴无赖，还上栏干。\r\n麝巾暗解，螺杯偷递，一晌追欢。雾浓香细，银屏划袜，何日同看。\r\n\n\n作者：李慈铭",
        "《人月圆 · 其二》\n湘江终古伤心泪，长自发红兰。莺声啼老，鹃声化去，零落谁看。\r\n钿车催至，冰瓯银烛，半日追欢。冯唐霜鬓，何戡病骨，同此长安。\r\n\n\n作者：李慈铭",
        "《人月圆 · 壬午生日，时初遇会庆节，至翌日小集》\n望尧云了，归路蔼欢声。何妨明日，开筵笑语，聊庆初生。\r\n官闲岁晚身犹健，兰玉更盈庭。持杯为寿，从教夜醉，谁怕参横。\r\n\n\n作者：张纲",
        "《减兰 · 鹓雏以所著红豆书屋近词见示，赏以小词》\n深情如是。愿种漫天红豆子。两字相思。葬向心头一点痴。\r\n春风微逗。何事干卿池水皱。幽梦迢迢。酒浅愁深骨也销。\n\n作者：高燮",
        "《台城路 · 白狼河北秋偏早》\n白狼河北秋偏早，星桥又迎河鼓。清漏频移，微云欲湿，正是金风玉露。两眉愁聚。待归踏榆花，那时才诉。只恐重逢，明明相视更无语。\r\n人间别离无数，向瓜果筵前，碧天凝伫，连理千花，相思一叶，毕竟随风何处。羁栖良苦，算未抵空房，冷香啼曙。令夜天孙，笑人愁似许。 \n\n作者：纳兰性德",
        "《台城路 · 寄姚江太白山人陈文卿别本文卿作又新 》\n薛涛笺上相思字，重开又还重摺。载酒船空，眠波柳老，一缕离痕难折。虚沙动月。叹千里悲歌，唾壶敲缺。却说巴山，此时怀抱那时节。\r\n寒香深处话别。病来浑瘦损，懒赋情切。太白闲云，新丰旧雨，多少英游消歇。回潮似咽。送一点秋心，故人天末。江影沉沉，露凉鸥梦阔。\n\n作者：张炎",
        "《渔歌子 · 草芊芊》\n草芊芊，波漾漾。湖边草色连波涨。沿蓼岸，泊枫汀，天际玉轮初上。\r\n扣舷歌，联极望。桨声伊轧知何向？黄鹄叫，白鸥眠，谁似侬家疏旷？\n\n作者：孙光宪",
        "《渔歌子 · 二首 · 其一》\n开到棠梨不是花。莺啼莫忆旧繁华。朝雨急，暮风斜。春光催去去谁家。\n\n作者：屈大均",
        "《渔歌子 · 二首 · 其二》\n夹浦夭桃树树斜。一湾不见一湾花。云带岸，水侵沙。\r\n白鸥多处有人家。\r\n\n\n作者：屈大均",
        "《渔歌子》\n素馨红，素馨绿。素馨红绿看难足。穿茉莉，贯芙蓉，持作玲珑花屋。\r\n旖旄香，宜新浴，荔枝膏滑惭非玉。捐麝片，屏笺沉，怕乱冰肌真馥。\r\n\n\n作者：屈大均",
        "《渡江云》\n朔风吹破帽，江空岁晚，客路正冰霜。暮鸦归未了，指点旗亭，弭棹宿河梁。\r\n荒烟乱草，试小立、目送斜阳。寻旧游、恍然如梦，展转意难忘。\r\n堪伤。山阳夜笛，水面琵琶，记当年曾赏。嗟老来、风埃憔悴，身世微茫。\r\n今宵到此知何处，对冷月、清兴犹狂。愁未了，一声渔笛沧浪。\r\n\n\n作者：邵亨贞",
        "《真珠帘》\n山村水馆参差路。感＿游、正似残春风絮。掠地穿帘，知是竟归何处。镜里新霜空自悯，问几时、鸾台鳌署。迟暮。谩凭高怀远，书空独语。\r\n自古。儒冠多误。悔当年、早不扁舟归去。醉下白苹洲，看夕阳鸥鹭。菰菜鲈鱼都弃了，只换得、青衫尘土。休顾。早收身江上，一蓑烟雨。 \n\n作者：陆游",
        "《真珠帘 · 栽竹》\n翠虬夭矫拿苍玉。飞来到、吾庐溪湾山麓。一笑忽相逢，更解包投宿。\r\n北池之畔西墙曲，与主人、呼青吸绿。恨我，无天寒翠袖，共倚修竹。\r\n每遇飞雪萧萧，更惊风摵摵，清标可掬。更与月同来，无半点尘俗。\r\n冬有寒梅闲相伴，春亦有、幽兰相逐。香足。才露下霜飞，又有秋菊。\r\n\n\n作者：王质",
        "《真珠帘 · 题宋牧仲枫香词次曹实庵韵》\n当时红杏尚书句。宋玉今朝风赋。萤火柳绵词，斗阳阿激楚。\r\n五色蛮笺螺子墨，渲染彀、微云疏雨。凄苦。满歌坊粉壁，舞巾纨素。\r\n一曲减字偷声，听小屏风后，玉箫潜度。低啭隔林莺，碎一庭花露。\r\n鹍鸡又砉关山调，似万马、凭秋而怒。相诉。我中年以后，冰弦怕鼓。\r\n\n\n作者：陈维崧",
        "《真珠帘》\n是谁琢就珍珠蕊。露苞含、多少温存深意。恰到半开时，又素馨如醉。\r\n见说琳宫新采得，便暗取、荷囊深系。偷寄。恁背人低数，相思何事。\r\n偏称小扇轻纨，配绰约簪花，琼瑶匀缀。卅喜算团圞，看细排心字。\r\n比似丁香犹款密，好结取、从头盟誓。休弃。便箧缄香，见时长记。\r\n\n\n作者：李慈铭",
        "《真珠帘》\n落红几阵清明雨。忆花期、半被睛慳寒阻。新柳着春浓，早翠池波妒。粉雨香去消息远，温旧日、秋千庭宇。凝伫。正春醒帘外，一声莺语。\r\n尘锁宝筝弦柱。自眉峰惹恨。六么慵舞。深院不成妆，有泪弹谁与。记得踏青归去后，细共说、花阴深处。心愫。怕当时飞燕，知人分付。 \n\n作者：徐某",
        "《贺圣朝 · 送春》\n二分春色都辞树。剩一分风雨。征衫检点最消魂，看泪花红处。\r\n幽情难问，归期细数。祗满怀离绪。天涯谁解惜芳菲，任东皇来去。\r\n\n\n作者：陈家庆",
        "《贺圣朝》\n画屏几点江南树。织丝丝微雨。西楼聊共燕徘徊，望晚云深处。\r\n楚兰描出，乱愁无数。系悠悠情绪。子规犹自两三声，道不如归去。\n\n作者：陈家庆",
        "《贺圣朝 · 留春》\n东皇听我多珍重。莫便思飞轻。得得难来，频频要去，匆匆如梦。\r\n梨花欲吐香魂动。待一杯相共。可能张主，免教佳节，雨摧风送。\r\n\n\n作者：俞彦",
        "《贺圣朝》\n东君造物无凝滞。芳容相替。杏花桃萼一时开，就中明媚。\r\n绿丛金朵，枝长叶细。称花王相待。万般堪爱，暂时见了，断肠无计。 \n\n作者：杜安世",
        "《贺圣朝》\n牡丹盛拆春将暮。群芳羞妒。几时流落在人间，半间仙露。\r\n馨香艳冶，吟看醉赏，叹谁能留住。莫辞持烛夜深深，怨等闲风雨。\n\n作者：杜安世",
        "《贺圣朝 · 两辰岁生日作》\n花光烛影春容媚。香生和气。纷纷儿女拜翁前，劝犀尊金醴。家酿名，出《真诰》。\r\n凌烟图画，王侯富贵，非翁雅意，愿翁早早乞身归，对青山沉醉。 \n\n作者：赵鼎",
        "《贺圣朝 · 道中闻子规》\n征鞍南去天涯路。青山无数。更堪月下子规啼，向深山深处。\r\n凄然推枕，难寻新梦，忍听伊言语。更阑人静一声声，道不如归去。\n\n作者：赵鼎",
        "《秋蕊香》\n眼也生应哭破。 \n\n作者：无名氏",
        "《宝鼎现 · 晚风微动》\n晚风微动，净扫天际，云裾霞绮。\r\n将海外、银蟾推上，相映华灯辉万砌。\r\n看舞队、向梅梢然昼，丹焰玲珑玉蕊。\r\n渐陆地、金莲吐遍，恰似楼台临水。\r\n老子欢意随人意。\r\n引红裙、钗宝钿翠。\r\n穿夜市、珠筵玳席，多少吴讴联越吹。\r\n绣幕卷、散缤纷香雾。\r\n笼定团圆锦里。\r\n认一点、星球挂也，士女桃源洞里。\r\n闻说旧日京华，般百戏、灯棚如履。\r\n待端门排宴，三五传宣禁侍。\r\n愿乐事、这回重见，喜庆新开起。\r\n瞻圣主、齐寿南山，势拱东南百二。\n\n作者：吴潜",
        "《宝鼎现 · 秋怀》\n东园极目，暮霭秋色，望中缥缈。江城下、寒涛寂寞，一抹吴峰青未了。\r\n睹败柳、挂残阳欲落，沙岸倒垂红蓼。渐野寺、疏钟时动，惊起隔林栖鸟。\r\n何事今岁秋偏早。向登临、无限愁抱。还追忆、他乡行乐，炬烛双燃花底照。\r\n敞绮席、拥红妆调笑，翻怪笙歌烦恼。残月堕、霞觞更举，客里光阴偏好。\r\n惆怅归来，空赢得、青衫破帽。对长宵魂断，渐渐哀笳唤晓。\r\n帘外露冷、残星小。愁听寒螀叫。待新雁、寄与同游，不是旧时年少。\n\n作者：俞士彪",
        "《宝鼎现 · 筠翁李似之作此词见招因赋其事，使歌之者想像风味如到山中也》\n山庄图画，锦囊吟咏，胸中丘壑。年少日、如虹豪气，吐凤词华浑忘却。便袖手、向岩前溪畔，种满烟梢雾箨。想别墅平泉，当时草木，风流如昨。\r\n瘦藤闲倚看锄药。双芒鞋、雨后常著。目送处、飞鸿灭没，谁问蓬蒿争燕雀。乍霁月、望松云南渡，短艇欹沙夜泊。正万里青冥，千林虚籁，从渠缯缴。\r\n携幼尚有筠丁，谁会得、人生行乐。岸帻纶巾归去，深户香迷翠幕。恐未免、上凌烟阁。好在秋天鹗。念小山丛桂，今宵狂客，不胜杯勺。 \n\n作者：张元幹",
        "《宝鼎现 · 过云居山房，访叶林屋、岂僧昆仲》\n长林雨过，山翠如沐，鸟啼相应。绕城堞、攀云独上，点点嫩苔生小径。\r\n高岭外、听清风乍起，吹落半天钟磬。却最爱、名蓝幽寂，佛火岚光相映。\r\n尽日门掩无人到，任闲庭、云卧花冷。回首望、湖光咫尺，一片澄波如拭镜。\r\n喜二妙、幽栖相并。占尽晨光暮景。叹今日、诗才画手，谁向艺林驰骋。\r\n尔我相携，共游赏、岂辞新咏。更清泉莹玉，花碗香浮绿茗，促坐语笑、浑忘永。\r\n归路寒烟暝。振衣袂、长啸高冈，却把千山唤醒。\n\n作者：佟世南",
        "《春光好 · 迎春》\n春来也，是何时？没人知。先到玉儿头上，袅花枝。\r\n十二画楼帘卷，红妆笑语参差。争向彩幡成队去，看朱衣。\n\n作者：吴绮",
        "《春光好》\n烟淡淡，雨蒙蒙。水溶溶。帖水落花飞不起，小桥东。\r\n翩翩怨蝶愁蜂。绕芳丛。恋馀红。不恨无情桥下水，恨东风。 \n\n作者：张抡",
        "《春光好》\n风力软，弄晴天。柳如烟。水满平湖看画船。簇神仙。\r\n百舌黄鹂交语，一声一啭堪怜。好花多在鬓云边。\r\n晓妆鲜。\n\n作者：吴绡",
        "《春光好 · 其一 · 苕川偶题》\n随柳絮，拂榆钱。冶游天。欲问水嬉何处，五湖边。\r\n醉里题将罗扇，归来恰得金钿。走马碧鸡人莫笑，海棠颠。\r\n\n\n作者：吴绡",
        "《春光好 · 其三 · 立春》\n朱阁丽，彩幡轻。好风生。万树梅花一夜明，晓来晴。\r\n锦爆抛残寒色，瑶笙吹出新声。画屧印将琼屑碎，满江城。\n\n作者：吴绡",
        "《春光好 · 过沉香亭址》\n荒亭北，夕阳空。晚烟笼。倾国名花何处，只春风。\r\n自是羽衣尘土，采蘋休怨楼东。一样梨花寒食夜，翠微中。\r\n\n\n作者：董元恺",
        "《破阵子 · 柳下笙歌庭院》\n柳下笙歌庭院，花间姊妹秋千。记得春楼当日事，写向红窗夜月前。凭谁寄小莲。\r\n绛蜡等闲陪泪，吴蚕到了缠绵。绿鬓能供多少恨，未肯无情比断弦。今年老去年。\n\n作者：晏几道",
        "《绛都春 · 清明》\n和风乍扇，又还是去年，清明重到。喜见燕子，巧说千般如人道。墙头陌上青梅小。是处有、闲花芳草。偶然思想，前欢醉赏，牡丹时候。\r\n当此三春媚景，好连宵恣乐，情怀歌酒。纵有珠珍，难买红颜长年少。从他乌兔茫茫走。更莫待、花残莺老。恁时欢笑，休把万金换了。 \n\n作者：刘镇（叔安）",
        "《绛都春 · 春愁怎画》\n春愁怎画。正莺背带雪，酴醿花谢。细雨院深，淡月廊斜重帘挂。归时记约烧灯夜。早拆尽、秋千红架。纵然归近，风光又是，翠阴初夏。娅姹。颦青泫白，恨玉佩罢舞，芳尘凝榭。几拟情人，付与兰香秋罗帕。知他堕策斜拢马。在底处、垂杨楼下。无言暗拥娇鬟，凤钗溜也。 \n\n作者：蒋捷",
        "《绛都春 · 东君运巧》\n东君运巧。向枝头点缀，琼英虽小。全是一般，风味花中最轻妙。横斜疏影当池沼。似弄粉、初临鸾照。众芳皆有，深红浅白，岂能争早。莫厌金樽频倒。把芳酒赏花，追陪欢笑。有愿告天，愿天多情休教老。奇花也愿休残了。免乐事、离多欢少。易老难叙衷肠，算天怎表。 \n\n作者：无名氏",
        "《绛都春 · 同赵次闲周澹岩叶小谱登江声帆影阁》\n雨晴碧窈。恁凄楚客里、闲愁难扫。翠断画栏，不似年时珠帘绕。\r\n横江一带伤心草。漫春意、徐徐催到。两三帆影，回烟转水，特迎斜照。\r\n缥缈。家山一点，越州远望眼、西陵遮了。奈忍听伊，林影疏疏啼新鸟。\r\n韶华容易天涯老。问俊侣、飘零多少。休题琼琯金卮，那回怀抱。\n\n作者：姚燮",
        "《绛都春 · 寒阴渐晓》\n寒阴渐晓。报驿使探春，南枝开早。粉蕊弄香，芳脸凝酥琼枝小。雪天分外精神好。向白玉堂前应到。化工不管，朱门闭也，暗传音耗。轻渺。盈盈笑靥，称娇面、爱学宫妆新巧。几度醉吟，独倚栏干黄昏后。月笼疏影横斜照。更莫待、单于吹老。便须折取归来，胆瓶顿了。 \n\n作者：无名氏",
        "《绛都春》\n庞妻赵女，本酒泉丽质，小字娥亲。阴市好刀，磨砻犀利，鹿车中、嬉春日日施红粉。\r\n卷帏人道佳人。挟长持短，诛雠报父。不顾娇身。遂杀凶豪李寿，任娥眉溅血，玉骨成尘。\r\n孝媛帝怜，香名人播，已千春。曹娥与尔争英烈，更同缑玉芳芬。\r\n子胥渐汝，吹箫一片苦辛。\n\n作者：屈大均",
        "《哨遍 · 咏弹筝》\n何处放娇，砑罗裙上，一寸销魂地。倚桃笙、恰恰罢梳头，正是恹恹天气。\r\n上青楼、轻拢鬓枣，乍挨纤笋，万种情如水。正搭定鲛绡，妆完羲甲，十二钿蝉栉比。\r\n对玉荷、清影颤琼枝。又小语、流莺上柳丝。慢撚斜搊，鬟亸衫偏，那人情味。\r\n似秋夜楚天，急雨弹入空舲里。鼓神弦、含商嚼徵尽伶俐。\r\n拍碎棠梨，唱残红豆，一双玉剪低还起。印粉痕圆，凝愁声重，碧到眉峰无际。\r\n怪窗前、簌簌落红轻坠。见十五、檀奴绿窗西。要窃听、曲中私意。\r\n不觉阁住银筝，婉转筹身世。种玉前缘，簸钱旧事，脉脉萦牵不已。\r\n家乡秦陇几时归。此曲可怜犹在耳。\n\n作者：陈维崧",
        "《哨遍 · 酒后柬丁飞涛即次其赠施愚山韵》\n大叫高歌，脱帽驩呼，头没酒杯里。记昨年、马角未曾生，几唤公为无是。\r\n君不见，庄生漆园傲吏，洸洋玩弄人间世。又不见信陵，暮年失路，醇酒妇人而已。\r\n为汝拔剑上崦嵫。令虎豹、君门勿然疑。古人有云，虽不得肉，亦且快意。\r\n君言在辽西，大鱼如阜海无际。饥咽冬青子，雪窖人、聊复尔。\r\n土炕夜偏长，烛花坌涌，琵琶帐外连天起。更万里乡心，三更雁叫，那不愁肠如醉。\r\n我劝君、莫负赏花时。幸归矣，长嘘复奚为。算人生、亦欲豪耳。\r\n今宵饮博达旦，酒三行以后，汝为我舞，我为若语，手作拍张言志。\r\n黄须笑捋凭红肌。论英雄、如此足矣。\n\n作者：陈维崧",
        "《哨遍 · 读彭禹峰先生诗文全集竟跋词卷尾兼示令子中郎直上两君》\n自古穰城，从来宛叶，崭绝夸形势。有千年、诸葛卧龙冈，萧萧英魂霸气。\r\n其西引武关，商于六百，昔人以战为儿戏。其南控襄樊，析郦房竹，常产畸人烈士。\r\n公也生值乱离时。好说剑、谈兵射且骑。须作猬张，箭如鸱叫，言天下事。\r\n噫此世何为。岩疆好以公充饵。僰爨牂牁地，鬼磷生、鼓声死。\r\n犹记靖州城，连营贼火，楚歌帐外凄然起。公左挈人头，右提酒瓮，大嚼辕门残胔。\r\n奈缚他、乌获矐渐离。则女子、佣奴尽胜之。论通侯、羊头羊胃。\r\n吾读公也全集，有刀声戛触，人声嘈囋，舞声綷䌨，更杂筑声凄异。\r\n忽然牛饮酒池声，又鬼声、啾然林际。\n\n作者：陈维崧",
        "《哨遍 · 曾庭闻至》\n有客苍然，万里而来，精悍眉端做。诉蹉跎、少壮迅流波，算狂奴、半生磊砢。\r\n炙毂踝高谈，直惊帝座，周旋与我宁为我。嗟廿载河湟，全家关陇，虞兮其若之何。\r\n况赫连城下虎腥多。更无定河头毒龙窝。夜少毡房，马腹中间，鼾哈竟卧。\r\n邀羌女秦娥，豪猪皮染茜红靴。脱帽侮群帅，醉来遑恤其他。\r\n奈少妇穷边，三年浅土，坏罗裙被枫根裹。遂不觉神伤，悄焉泪湿，浮生渐识因果。\r\n乃豪气、狂踪尽摧挫。向法鼓、斋鱼修梵课。更谁知、劫风吹堕。\r\n今年作事大谬，又捩芦沟柁。道上路鬼，掫揄近日，前辈何其计左。\r\n东风下第渡滹沱，笑洛阳、黑貂裘破。\r\n\n\n作者：陈维崧",
        "《哨遍》\n太皞司春，春工着意，和气生旸谷。十里芳菲，尽东风、丝丝柳搓金缕。\r\n渐次第、桃红杏浅，水绿山青，春涨生烟渚。九十光阴能几，早鸣鸠呼妇，乳燕携雏。\r\n乱红满地任风吹，飞絮蒙空有谁主。春色三分，半入池塘，半随尘土。\r\n满地榆钱，算来难买春光住。初夏永、薰风池馆，有藤床冰簟纱橱。\r\n日转午。脱巾散发，沉李浮瓜，宝扇摇纨素。著甚消磨永日，有扫愁竹叶，侍寝青奴。\r\n霎时微雨送新凉，些少金风退残暑。韶华早、暗中归去。\r\n\n\n作者：无名氏",
        "《哨遍 · 题坐忘斋》\n一室退藏，隐几坐观，默会人间世。惟集虚，抱一自斋心。\r\n黜聪明形骸之外。回益矣。冥然如丧吾志，乌知礼乐非仁义。彼造物何知，息黥补劓，徒劳巧任私智。但忘年、忘义乐天倪。好恶情、都忘物皆齐。鳅与鱼游，鹿与麋交，将无同异。\r\n噫。请试言之。彼知忘此此忘而。海上多矰𥐊，翁鸥乃、两忘机。想蝶梦庄周，周迷蝶梦，蘧蘧自适无非己。便是是非非，非非是是，由来非马非指。我而今、鱼兔都忘已。又岂知、筌蹄为得计。问臧穀、亡羊何累。塞翁得马奚喜，得失成何济，顿忘世味，箪瓢陋巷，乐以忘其忧耳。\r\n便教有酒也忘归。任忘形、相汝相尔。\n\n作者：朱晞颜",
        "《哨遍 · 括兰亭记》\n在晋永和，癸丑暮春，初作兰亭会。集众贤，临峻岭崇山，有茂林修竹流水。畅幽情，纵无管弦丝竹，一觞一咏佳天气。于宇宙之中，游心骋目，此娱信可乐只。念人生相与放形骸。或一室晤言襟抱开。静躁虽殊，当其可欣，不知老至。\r\n然倦复何之。情随事改悲相系。俯仰间遗迹，往往俱成陈矣。况约境变迁，终期于尽，修龄短景都能几。谩古换今移，时消物化，痛哉莫大生死。每临文吊往一兴嗟。亦自悼不能喻于怀。算彭殇、妄虚均尔。今之视昔如契，后视今犹昔。故聊叙录时人所述，慨想世殊事异。后之来者览斯文，将悠然、有感于此。 \n\n作者：吴潜",
        "《倾杯乐 · 善权寺火》\n玉宝琼扉，琳宫绀宇，层崖染茜。嵌峭壁、三生堂后，梳妆台左，李唐遗殿。\r\n黑摧秃柏苍皮偃。雨淋浪，藓崩剥，坏梁雷篆。昨春野寺，记着青鞋踏遍。\r\n陆浑火、烧残赤县。焚玉石馀灰延鹿苑。叹一夜、猿狖悲号，千年龙鬼糜烂。\r\n化断井、颓垣一片。剩落落、长松谁伴。想月夜，古洞里、仙灵浩叹。\n\n作者：陈维崧",
        "《倾杯乐 · 正月十三夜预卜元宵月》\n丝雨如酥，小窗似梦，睡猧难稳。试灯夜、凤胫慵点，香闺潜向，姮娥预恳。\r\n元宵可有冰轮分。奈琼瑶，舞萦幌，拂帘逾紧。安黄剔翠，都到眉峰砌恨。\r\n邻院女、盈盈来问。说青鸟广寒原有信。要春城、一色铺银，夜市万家堆粉。\r\n正雪后、玲珑灯映。又陌上、软松鸳润。当此际，才涌上、团圞玉镜。\n\n作者：陈维崧",
        "《倾杯乐 · 品茶》\n雨后新晴，林端小阁，疏帘窣地。正注罢、南华下卷，几般绿雪，岳僧新寄。\r\n涧边杓取鸣泉试。借幽廊，支瓦铫，细商茶事。松风入听，瑟瑟珠跳雪沸。\r\n绿鬓女、娇拖燕尾。捧玉湿钧州磁盏翠。羡幽韵、未泻先传，馀芬罢啜还殢。\r\n渐证入、茗柯至理。终不负、酪奴风致。七碗后，玉川子、颓然竟醉。\n\n作者：陈维崧",
        "《二郎神》\n小楼向晚，正柳锁、一城烟雨。记十里吴山，绣帘朱户，曾学宫词内舞。浪逐东风无人管，但脉脉、岁移年度。嗟往事未尘，新愁还织，怎堪重诉。\r\n凝伫。问春何事，飞红飘絮。纵杜曲秦川，旧家都在，谁寄音书说与。野草凄迷，暮云深黯，浑自替人无绪。珠泪滴，应把寸肠万结，夜帷深处。 \n\n作者：吴潜",
        "《二郎神 · 小亭徙倚》\n小亭徙倚，慢一步、立秋千影。渐夕照林梢，晚风池上，缉缉轻寒嫩冷。又是将他春__，酿一种、花愁花病。空客鬓岁迁，征衫人老，倚楼看镜。还省。故园多少，紫殷红凝。窗外晓莺啼，拂墙金缕，烟柳慵眠乍醒。桃菜踏青，趁蜂随蝶，长负清明时景。凝伫久，蓦听棋边落子，一声声静。\n\n作者：吴潜",
        "《二郎神 · 近时厌雨》\n近时厌雨，喜午日、放开天日。不用辟兵符，从今去也，管定千祥万吉。已报甘泉新捷到，况更是、年丰堪必。任景物换来，蛙鸣蝉噪，耳边口煎唧。\r\n洋溢。尽教愿乞，兵厨闲秩。看恰好园池，随宜亭榭，人道瀛洲压一。且恁浮沉，奈何衰悴，惟怕牧之名毕。安得去，占却三神绝顶，瑞芝同拾。 \n\n作者：吴潜",
        "《二郎神 · 己未自寿》\n古希近也，是六十五翁生日。恰就得端阳，艾人当户，朱笔书符大吉。卦气周来从新起，怕白发、苍颜难必。随见定性缘，餐饥眠困，喜无啾唧。\r\n盈溢，书生做到，能高官秩。况碌碌儿曹，望郎名郡，叨冒差除不一。积世主恩，满家天禄，婚嫁近来将毕。还自祝，愿早悬车时石家庄，始为收拾。 \n\n作者：吴潜",
        "《二郎神 · 二首 · 其一》\n洞启楼窗，书案对、莲花峰影。任海燕窥梁，山峰入户，高处不胜春冷。\r\n万树蟠桃齐开遍，食之者、延年却病。记金灶浮烟，石床含水，宝奁开镜。\r\n来省。笙歌别院，露华初凝。又早是、万年枝头日出，三十六官人醒。\r\n合殿香幽，崇阶莎细，武帝甘泉旧景。剩今日古柏，吟风仙掌，月明轩静。\n\n作者：奕绘",
        "《二郎神 · 二首 · 其二》\n愁云痴霭，隐一道、无情疆界。乍凉月、上弦秋上浣，偏今夜、女牛光太。\r\n守住情关参不破，直贯透、九重天外。最可恨、虚空加点，便要相思偿债。\r\n难奈。遥知此际，有人偷拜\"。乞心事、无人闻细语，清露下、风吹裙带。\r\n就得一年能一见，也强似、相逢不再。越凄景难堪，萤冷琴书，蛩吟萧艾。\n\n作者：奕绘",
        "《二郎神 · 七夕》\n坐中客。共千里、潇湘秋色。渐万宝西成农事了，罢稏看、黄云阡陌。乔□橘洲风浪稳，岳镇耸、倚天青壁。追前事、与亡相续，空与山川陈迹。\r\n南国。都会繁盛，依然似昔。聚翠羽明珠三市满，楼观涌、参差金碧。乞巧处、家家追乐事，争要做、丰年七夕。愿明年强健，百姓欢娱，还如今日。 \n\n作者：张孝祥",
        "《一萼红 · 盆梅》\n玉堂深。正重帘护暝，窗色试新晴。苔暖鳞生，泥融脉起，春意初破琼英。夜深后、寒消绛蜡，误碎月、和露落空庭。暖吹调香，冷芳侵梦，一晌消凝。\r\n长恨年华婉晚，被柔情数曲，抵死牵萦。何事东君，解将芳思，巧缀一斛春冰。那得似、空山静夜，傍疏篱、清浅小溪横。莫问调羹心事，且论笛里平生。\n\n作者：朱晞颜",
        "《眉妩 · 戏张仲远》\n看垂杨连苑，杜若侵沙，愁损未归眼。信马青楼去，重帘下，娉婷人妙飞燕。翠尊共款。听艳歌、郎意先感。便携手、月地云阶里，爱良夜微暖。\r\n无限。风流疏散。有暗藏弓履，偷寄香翰。明日闻津鼓，湘江上，催人还解春缆。乱红万点。怅断魂、烟水遥远。又争似相携，乘一舸、镇长见。\n\n作者：姜夔",
        "《一萼红 · 读小谱花影词卷感题》\n恁凄清。把初红晚绿，低诉一声声。檐角天高，帘心梦短，谁伴秃管疏檠。\r\n便绝到、黄河远上，恐绛树、不复在旗亭。若问愁侬，艳辰娇夕，也值惺惺。\r\n今愿与君申约，约鸾台鹤峤，月白吹笙。春水横塘，梨花细雨，涉甚闲怨闲情。\r\n笑多事、痴蚕弄茧，更缠绵、啼得似秋莺。试看秦黄，半生误赚狂名。\n\n作者：姚燮",
        "《一萼红 · 得阮梅叔书，倚此代答。》\n最难堪，战风梧雨竹，萧瑟似茆庵。病榻秋深，吟灯夜寂，故人书递江南。\r\n便那时、芜城春好，吊烟花、隋苑共停骖。携燕寻诗，贴莺买醉，但把愁谙。\r\n一自囊琴还海，几云遥望浦，天阔看岚。鬓换苍痕，曲翻红怨，已如老去何戡。\r\n问一段、玉钩斜路，敢霜华、催瘦柳毵毵。漫忆城西禊序，佳日重三。\n\n作者：姚燮",
        "《一萼红 · 录别》\n夜迢迢。趁香初酒半，添烛倚红箫。冷黛镌颦，明波画睐，嫣韵堪比陵苕。\r\n更携扇、邀凉藓径，正柳外、斜月转西寮。珠露横阶，玉河案户，人影单绡。\r\n曾记看荷时节，泛红窗蠡艇，茶榼诗瓢。散絮经年，团沙此夜，分袂须缓明朝。\r\n便来岁、瓜期未远，怕再见、多半鬓丝凋。听否西风过梧，落叶萧萧。\n\n作者：姚燮",
        "《一萼红 · 秋海棠》\n太凄然。是谁家紫玉，埋梦古墙边。剪蓼分根，揉绒作叶，消受荒月凉烟。\r\n枉丹染、蜀鹃恨泪，问旧井、谁觅丽华钿。薄质桃花，小魂豆蔻，楚楚娟娟。\r\n一样天生丽质，妒华清春醉，绮烛么弦。露夜零蛩，风晨冷蝶，还肯来与相怜。\r\n苦难乞、东皇赐宠，有怨女、抱病负髫年。试看灵芸玉壶，剩唾红嫣。\n\n作者：姚燮",
        "《一萼红 · 二首 · 其一》\n忆年时，对金盘簇燕，良久隔天涯。燕树凄迷，蒿云迢遰。\r\n缄札空写相思。那曾料、今年春好，把吟袂，刚及看梅期。\r\n佛火青边，夕阳红际，携手同归。归去更劳投辖，又吟朋远迓，芳酒同持。\r\n新月当阶，华灯欲试，堪悲昨岁伤离。便堪傲，幽吟杜老，望西蜀、空寄草诗。\r\n举哀对尊前剧谈，却忘归迟。\n\n作者：端木埰",
        "《一萼红 · 风菱》\n指江乡。有一绳斜界，采采水中央。鞋角同尖，弓腰比曲，青翠堆满筠筐。\r\n趁秋老、风檐高挂，任儿童、谗口不教尝。几日西风，销磨玉质，干透琼浆。\r\n看取晶盘盛到，似瘦来家令，老去秋娘。面目虽皴，腰肢尽细，多少余味包藏。\r\n还自笑、形骸槁木，论风调、与尔最相当。但博饶甜作相，休惜年光。\n\n作者：俞樾",
        "《南浦》\n金鸭懒熏香，向晚来春酲，一枕无绪。浓绿涨瑶窗，东风外、吹尽乱红飞絮。无言伫立，断肠惟有流莺语。碧云欲暮，空惆怅，韶华一时虚度。\r\n追思旧日心情，记题叶西楼，吹花南浦。老去觉欢疏，伤春恨，都付断云残雨。黄昏院落，问谁犹在凭阑处。可堪杜宇，空只解声声，催他春去。 \n\n作者：程垓",
        "《南浦》\n双燕又重来，认低梁，曲栋是伊曾住。剪剪掠花梢，春寒甚、恨颠风绵雨。\r\n穿檐绕窗，知他心事应无据。恐被湘帘朝隔断，难把向时巢补。\r\n怜余三径荒芜，刚湖乡卜筑，葭墙葵圃。多少隔年情，相留处，先禁草堂儿女。\r\n书囊画谱，莫教衔坠香泥污。待到纱窗蕉影绿，坐听嫩雏争乳。\n\n作者：高士奇",
        "《南浦 · 浓阴催暝细雨送寒愁绪无端长歌自遣》\n疏雨湿苔茵，怨天公，不放斜阳微罅。莺燕话离情，重来日、非复春游闲冶。\r\n红愁绿惨，群芳旧侣都凋谢。一点青灯寒焰短，怎度者般长夜。\r\n当年联袂骚坛，更评花醉月，争飞玉斝。豪气尽消磨，添惆怅、偏又寄人篱下。\r\n琴弦已断，茫茫谁是知音者。千种凄凉无处诉，空剩泪珠盈把。\n\n作者：刘炳照",
        "《南浦 · 题吴枚庵《慢香词》》\n金荃旧谱，有新声、一卷叠珑玲。界出乌丝小字，随意写云屏。\r\n拟把红牙低唱，向筵前、拍了又重停。借名香炷就，碧窗影里，消受客灯青。\r\n回首吟坛销歇，剩年时、春恨记星星。直待千帆过尽，细数旧旗亭。\r\n残月晓风何处，甚天涯、词客各飘零。怕高楼一带，潇湘归雁，有人听。\r\n\n\n作者：刘嗣绾",
        "《南浦 · 题秦端崖先生《寒梅着花未画幅》》\n远天如梦，恁荒寒、点出碧芜村。依约江南归路，昨夜逗春痕。\r\n报与枝头消息，问窗前、小立几黄昏。料空山孤鹤，月明无主，独自守柴门。\r\n数遍旗亭长短，向天涯、我亦怅离樽。直待东风人日，清怨与同论。\r\n纸帐朝来依旧，怪石肠、不似旧温存。莫图中回首，关山容易笛销魂。\n\n作者：刘嗣绾",
        "《南浦 · 次韵答南金见寄》\n烟水隔殊乡，又匆匆误了，踏青时候。一别几多时，河桥外、官柳青条犹瘦。君来为问，渡江桃叶曾来否。生怕木阑双艇子，只道故人依旧。孤村寒食＊寻，料归期渐近，花开休骤。油壁耐东风，先拌取、同醉乱红千亩。凭阑望久。几番魂断烟中岫。从此相逢休草草，莫对夕阳搔首。 \n\n作者：邵亨贞",
        "《南浦 · 会波村，在松江城北三十里。其西九山》\n水兼九山南过村外，以入于海。而沟塍畎浍，隐翳竹树间。春时桃花盛开，难犬之声相闻，殊有武陵风概，隐者停云子居焉。一舟曰水光山色，时放乎中流，或投竿，或弹琴，或呼酒独酌，或哦咏陶谢韦柳诗，殆将与功名相忘，尝坐余舟中茗供，襟抱清旷，不觉度成此曲。主人即谱入中吕调，命洞箫吹之，与童子权歌相答，极鸥波缥缈之思云如此好溪山，羡云屏九叠，波影涵素。暖翠隔红尘，空明里，着我扁舟容与。高歌鼓＊，鸥边长是寻盟去。头白江南，看不了，何况几番风雨。画图依约天开，荡清晖，别有越中真趣。孤啸拓蓬窗、幽情远，都在酒瓢茶具。水＊摇，晚月明，一笛潮生浦。欲问渔郎无恙否？四首武陵何许。\n\n作者：陶宗仪",
        "《多丽 · 近中秋》\n近中秋，迥然玉宇澄鲜。更尧蓂、十有一叶，向人特敷妍。喜名家、世行阴德，有馀庆、门拥祥烟。梦协熊罴，间生鸑鷟，妙年攀桂振青毡。横飞上，金闺粉署，小试佐临川。翩然返，一身似叶，琳馆清闲。记榜下、曩尝附骥，浪萍还有夤缘。曳长裾、不辞还道，接漫刺、复面同年。邂逅佳辰，铺排雅席，金炉香袅欲何言。愿趣诏、入扶宗社，浩气愈纯全。长年少，龟龄共永，鹤算同坚。 \n\n作者：无名氏",
        "《多丽 · 为友生书所见》\n小庭阶。帘栊婀娜蓬莱。恨匆匆、归鸿度影，东风摇荡情怀。不多时、见他行过，霎儿后、依旧回来。银铤双鬟，玉丝头导，一尖生色合欢鞋。麝香粉、绣茸衫子，窄窄可身裁。偶回头、笑涡透脸，蝉影笼钗。忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。 \n\n作者：张翥",
        "《多丽》\n最无端，官楼画角轻软。一声来、深闺深处，把人好梦惊回。许多愁、尽教奴受，些个事、未必君知。泪滴兰衾，寒生珠幌，翠云撩乱枕频欹。窗儿上、几条残月，斜玉界罗帷。更堪听，霜摧败叶，静扣朱扉。\r\n念别离、千里万里，问何日是归期。关情处、鱼来雁往，断肠是、兔走鸟飞。美景良辰，赏心乐事，风流孤负缕金衣。谩赢得、花颜玉骨，瘦损为相思。归须早，刘郎双鬓，莫遣成丝。\n\n作者：严仁",
        "《多丽 · 为袁敬甫补悼亡》\n玉卮娘，人间金屋难藏。是生成、雪肤花貌，海山别有家乡。\r\n九螭钗、两头敲重，千蝶帐、四角拖长。稽首情天，扫眉才地，镜台双笑伴檀郎。\r\n谁说道、书生无命，曾染杜兰香。还牢记、帕装端正，钏响荒唐。\r\n问因何、西东沟水，茂陵留句凄凉。抱愁眠、暗销龙骨，收影去、空费鸾肠。\r\n白燕秋飞，红鹃春哭，伤心不见殓时妆。料碧海、娥情定悔，夜夜照潇湘。\r\n虚博得、月归环佩，云想衣裳。\n\n作者：易顺鼎",
        "《多丽 · 刘公㦷吏部每为余言苏门百泉之胜，冬日行汲县道中，遥望峰峦幽异，未及登眺，感赋一阕，并以寄刘》\n记刘子，语我苏门山好。更百泉、澄泓萧瑟，雷辊千尺银瀑。\r\n乱松崖、经声夜落，古溪、樵风晨噭。寿柏瘿藤，危梯恶栈，山无不树，树无不鸟。\r\n径谽谺、数间虎落，时响幽人铫。翛然也、指间弦歇，山前月晓。\r\n一自渡、桑干河水，马头恒向西笑。拟十月、寒衣手绽，来作山村荷蓧。\r\n太息尘踪，难攀仙境，重来猿鹤应相诮。祇望见、蒙茸幂䍥，一派青难了。\r\n回头听、似有人兮，山半长啸。\n\n作者：陈维崧",
        "《多丽 · 冰》\n玉壶中，井花彻底都凝。讶涟漪、风吹难皱，潺湲一夜无声。\r\n太玲珑、鳞堂贝阙，偏确荦、玉甃银屏。烈士心边，佳人肌上，一种晶莹仿佛曾。\r\n还应似、飞仙剑侠，灰冷万缘僧。都只被、奇寒苦冻，锻炼才成。\r\n记前冬、芦沟南下，归舟却阻河淩。四弦弹、颇黎劈裂，万梃击、琴筑琮琤。\r\n玉骇蛟愁，珠飞兕吼，篷窗千里梦魂清。回头笑、京华炙手，岁岁火云蒸。\r\n还亏煞、沿街六月，唤买凉冰。\n\n作者：陈维崧",
        "《多丽 · 清明兼上巳作》\n算风光，依稀才过传柑。又取次、韶光媚眼，今朝三月逢三。\r\n映一行、水边粉屧，立几簇、桥上红衫。皂荚园中，丁香树下，春人影落百花潭。\r\n又何处、东风作阵，吹绽碧桃缄。从古是、清明上巳，两好难兼。\r\n恰经过、幽坊小市，衣痕鬓缕廉纤。翠蛾招、流觞巷北，黄莺唤、泼火城南。\r\n艳粉墙头，红香帽底，花枝婉娩碍晴檐。争留住、饧箫戏鼓，准拟待新蟾。\r\n归来晚、梨花院宇，情绪恹恹。\n\n作者：陈维崧",
        "《六么令》\n东与西，眼与眉。偃月炉中运坎离，灵砂且上飞。\r\n最幽微，是天机，你休痴，你不知。 \n\n作者：吕岩",
        "《六么令 · 京中清明》\n淡烟疏雨，香径渺啼鴂。新晴画帘闲卷，燕外寒犹力。依约天涯芳草，染得春风碧。人间陈迹？斜阳今古，几缕游丝趁飞蝶。\r\n柳向尊前起舞，又觉春如客。翠袖折取嫣红，笑与簪华发。回首青山一点，檐外寒云叠。梨花淡白，柳花飞絮，梦绕阑干一株雪。\n\n作者：李琳",
        "《六么令 · 壬寅四月，扶病外邑催租，寄内》\n道骨仙风，本自无寒燠。谁教勉从人事，风雨充梳沐。酒病从来屡作，汤药宜谙熟。五穷难逐。折腰升斗，辜负当年旧松菊。\r\n今岁重更甲子，已是难题目。那更频陪俎宴，几度山颓玉。扶病奔驰外邑，宛转溪山曲。蛛丝应卜。音书频寄，止酒加餐不须嘱。\n\n作者：杨泽民",
        "《凤凰台上忆吹箫》\n水国浮家，渔村古隐，浪游惯占花深。犹记得、琵琶半面，曾湿衫青。不道江空岁晚，桃叶渡、还叹飘零。因乘兴，醉梦醒时，却是山阴。\r\n投闲倦呼俦侣，竟棹入芦花，俗客难寻。风渺渺、云拖暮雪，独钓寒清。远溯流光万里，浑错认、叶竹寰瀛。元来是、天上太乙真人。 \n\n作者：张炎",
        "《凤凰台上忆吹箫 · 步月》\n帘影横阶，翠？垂榥，花阑芳径苔肥。看小庭烟醉，白月澄漪。\r\n帘外将舒玉药，寻萼梦、雪汗凝蕤。金壶送，回廊静悄，墨洒花筛。\r\n微微。罗衣耐冷，双繶向轻阴，夜渐阑时。想夕阳初下，云树参差。\r\n又是婵娟千里，长相见、淡景霏霏。还待去，浓香软叠，绣幕重帏。\n\n作者：沈宜修",
        "《凤凰台上忆吹箫 · 代人恨别》\n好事多磨，重云掩月，晓风惊梦难留。又一番春色，恼乱枝头。\r\n湘浦佩沉波冷，花影里、枉自凝眸。添怊怅，燕来鸿去，锁尽闲愁。\r\n休休。楚台已远，生惹得情深，何处忘忧。叹幽怀几许，总付东流。\r\n那更栏前芳草，萦人思、恨满银钩。空回首，从今风雨，两地悠悠。\n\n作者：沈宜修",
        "《凤凰台上忆吹箫》\n叶随初鸿，花留宿蝶，巫云低拥屏山。恁银河化泪，洒遍人天。\r\n偏是流萤有意，入疏帘、犹觅花钿。更宵静，玉窗风触，时响筝弦。\r\n当年，倩黄姑作证，辨一炷心香，兰夜同燃。奈星桥乌鹊，不会传笺。\r\n独自针楼扶病，更无人、相倚恹恹。但长守、断丝蛛合，谁与缠绵。\n\n作者：李慈铭",
        "《凤凰台上忆吹箫》\n皓月仍圆，西风昨夜，一年容易惊秋。泻沈沈银汉，无语东流。\r\n正是羁心撩乱，何堪更、砧杵声遒。销魂处、红鹣绮梦，白雁边愁。\r\n悠悠。夜凉如水，恰小扇轻衫，渐昵香篝。也知非吾土，强俯登楼。\r\n一发中原隐隐，凭谁挽、落日神州。空惆怅、公无渡河，试奏箜篌。\n\n作者：李岳瑞",
        "《满路花 · 夜抵江城，闻蜡梅香，同刘易台柬黄艾罨》\n芦遮曲岸天，竹碎沙滩月。榜人乘夜渡、呼声捷。严寒堕指，百丈迎风折。\r\n星芒动金阙。送下栴檀，却随鼓角清越。\r\n常年于役，半刺怀磨减。何如茅屋卧、耑修业。暗麝飘来，此亦晨钟发。\r\n素交吾所浃，问山谷、木樨香，参个同别。\n\n作者：张夏",
        "《满路花 · 与听公》\n吴宫落日荒，燕市悲歌暮。天山三丈雪、迷行路。蓦然相遇，宝筏横津渡。\r\n支公都未许。会待安心，早教觅向何处。\r\n玄关频叩，默语俱成误。白头浑未定、风前絮。一灯深照，领略元无句。\r\n从今应记取。玉河霜月，满身多少花雨。\n\n作者：严绳孙",
        "《满路花 · 荷珠》\n红绡水面妆，碧玉波间柄。低迷扶翠盖，西风劲。玉人摇橹，隔浦莲歌竞。花面交相映。戏取春纤，掬他潭水芳冷。\r\n洒来错落，尽向钱钱迸。鲛珠圆又碎，难持赠。低鬟凝想，总似檀郎性。荡漾何时定。惆怅回船，碧天早挂明镜。\n\n作者：陈维崧",
        "《满路花 · 赠梵公 师住云门，工书画。时以选诗来荆溪》\n荷钱贴野塘，竹粉黏晴砌。师从何处到，云门寺。零笺烂本，点笔聊轩轾。\r\n试将小语戏。高岑王孟，关卿定复何事。\r\n平山堂下，鸿爪依稀记。北邙王与宋，曾同醉。重逢瓶拂，顿下山阳泪。\r\n更欲游何地。他时念我，巨然小幅须寄。\n\n作者：陈维崧",
        "《满路花 · 咏禹门寺前一带颓崖峭石》\n嵌空撑户牖，凿翠支堂奥。淙淙岩溜响，喧银瀑。硗确谽谺，铁色黏青峤。\r\n石笋攒丹灶。积雪层冰，玲珑原隰俱缟。\r\n或为怪鹘，或作千年豹。或似秋江岸，晴龟曝。林青日黑，山畔归樵少。\r\n野火连天烧。虎腥如雨，瘦石此时更峭。\n\n作者：陈维崧",
        "《满路花》\n乾坤生古意，草木起秋声。移人名利境，梦中惊。便寻灵宝，凤髓与龟精。密报黄芽就，紫府门开，道情有个莺莺。问归含楚山青。卧影水天明。松庵谁笑话，见还婴。鹤归日落，聚散两忘情。好笑人痴处，白头青冢，世间犹说醒醒。 \n\n作者：黄裳（冕仲）",
        "《雨中花令 · 已是花魁柳冠》\n早已是花魁柳冠。更绝唱、不容同伴。画鼓低敲，红牙随应，著个人勾唤。\r\n慢引莺喉千样转。听过处、几多娇怨。换羽移宫，偷声减字，不顾人肠断。 \n\n作者：扬无咎",
        "《雨中花令 · 旧日爱花心未了》\n旧日爱花心未了。紧消得、花时一笑。几日春寒，连宵雨闷，不道幽欢少。记得去年深院悄。□梁畔，一枝香袅。说与西楼，后来明月，莫把菱花照。 \n\n作者：程垓",
        "《雨中花令》\n闻说海棠开尽了。怎生得、夜来一笑。颦绿枝头，落红点里，问有愁多少。\r\n小园闭门春悄悄。禁不得、瘦腰如袅。豆蔻浓时，酴醿香处，试把菱花照。 \n\n作者：程垓",
        "《雨中花令》\n卷地芳春都过了。花不语、对人含笑。花与人期，人怜花病，瘦似人多少。\r\n闻道重门深悄悄。愁不尽、露啼烟袅。断得相思，除非明月，不把花枝照。 \n\n作者：程垓",
        "《雨中花令》\n原来是云温雨润。诮不解、佯嗔偷闷。倾坐精神，堪人情性，眉际生春晕。\r\n语带京华清更韵。听娅姹、莺喉娇稳。别后相思，心头欲见，觅个灯花信。 \n\n作者：扬无咎",
        "《开元乐》\n心事数茎白发，生涯一片青山。\r\n空林有雪相待，野路无人自还。\n\n作者：李煜",
        "《芳草渡 · 依清真四声和伯越还乡之作》\n息故里。怅倦鹤归来，暮天无侣。乍觅巢痕梦，飘摇又委风雨。\r\n为旅情味苦。思园莺能诉。谢送我、夜半潮生，一棹归去。\r\n回顾。岭云望远，草绿清明墦祭路。漫虚拟、支茅傍冢，墟烟凝窗户。\r\n松楸抚遍，乱撩起、絮泥闲绪。但注目，似蝶钱灰倦舞。\n\n作者：杨玉衔",
        "《芳草渡 · 登吴江城楼》\n春潮落，晚山低。高楼外，几船归。迢迢渔唱出斜晖。\r\n沙岸白，烟草绿，暝禽飞。\r\n杨花乱。愁鬓短。天际乡云目断。芳事尽，客心非。今宵梦，明日路，大江西。\n\n作者：姚燮",
        "《调笑令》\n人影。人影。一个清清冷冷。夜阑难觅知音。相与商量古今。今古。\r\n今古。独自商量正苦。\r\n\n\n作者：甯调元",
        "《浣溪沙 · 重九旧韵》\n《白雪》清词出坐间，爱君才器两俱全。异乡风景却依然。\r\n可恨相逢能几日，不知重会是何年。茱萸子细更重看。\n\n作者：苏轼",
        "《绮罗香三首 · 其二》\n乍脱轻绵，旋飘弱絮，转眼流光如毂。频岁淮南客里，消他寒燠。\r\n最难忘、前度欢游，不堪听、后庭遗曲。寻春芊芊，肠断是生绿。\r\n天边无赖明月，又几回流照，玉钩斜足。酒荡襟怀，不禁乱红频扑。\r\n牵昨梦、画舫冰丝，绕香心、玉妃脂盝。判携来，十样蛮笺，赋闲情几幅。\n\n作者：史承谦",
        "《绮罗香三首 · 其三》\n秋景平分，银蟾乍涌，帘幕重重低卷。碧杜红阑，何处玉箫声缓。\r\n况寄与、班女新愁，只合付、谢郎雕管。恁迢遥、千里相随，萧萧落木赋情远。\r\n天末净扫纤翳，丛桂飘来别院。晚香零乱。稽首姮娥，谁叩广寒宫殿？\r\n想此际、一片清光，照人间、万般恩怨。只天涯，倦侣孤吟，画屏离思满。\n\n作者：史承谦",
        "《绮罗香 · 四首 · 其二》\n绿颤钗虫，红移绣凤，犹记那人娇小。瘦削身量，容下春愁多少。\r\n凭寄取、两线三针，便见透、千灵百巧。直回伊、几句相思，今番拼得被花恼。\r\n新诗温李格调。写在衍波笺上，签儿封好。蜜意蜂情，埋怨不来青鸟。\r\n消宿业、七卷莲华，践旧盟、一年芳草。算从头、雨梦风怀，有情天亦老。\n\n作者：奕绘",
        "《绮罗香 · 四首 · 其三》\n蝶梦香轻，花魂影媚，锦瑟悲凉弦柱。隋苑齐宫，消受凄清佳句。\r\n飘碧瓦、何处秋声，挂红索、谁家芳树。百尺韩碑，诗人气概自神武。\r\n昵昵儿女怨态，落落英雄壮志，断肠今古。獭祭空嘲，施注郑笺难补。\r\n隔阆苑、一片飞烟，咽蝉声、五更疏露。洒琼瑰、万里桐花，丹山寻凤路。\n\n作者：奕绘",
        "《绮罗香 · 四首 · 其四》\n隋苑芜荒，阿房火冷，时拂画檐轻坠。一点清辉，惯搅玉人无睡。\r\n冲暗露、团扇亲兜，上鱼钥、小门深闭。恨此时、荒冢青磷，幽光孤另鲍家鬼。\r\n凉风初撼木叶，纤月初沈树杪，早秋天气。些小微茫，隔院飞来三四。\r\n照不见、醉梦生涯，只饱谙、夜深滋味。待收拾、晶盒芸囊，盟星书细字。\r\n\n\n作者：奕绘",
        "《绮罗香》\n圆颊涂脂，赪毬绉縠，碧叶亸枝深缀。一树霜红，频颤露床凉吹。\r\n擘素指、不数橙黄，对珍盘、未输萸紫。爱携来、书几安排，越穸夺得晚峰翠。\r\n垂虹桥外古水，占取山芡苔径，白花香细。风冷江天，独自冶容沉醉。\r\n谁压倒、长庆诗人，漫留说、好秋吟纸。待年年、满摘筠篮，片帆湖上舣。\n\n作者：高士奇",
        "《绮罗香》\n簇蝶裙腰，钿蝉鬓影，前度嬉游春时节。绮陌香泥，昨夜初飘春雪。\r\n妆点出、夹岸琼楼，映灯火、繁星明灭。那知他、瓦冷圆月，栏干偎罢被池热。\r\n匆匆骊唱又发。谁向青青客舍，垂条攀折。淡粉轻烟，珍重泰娘留别。\r\n邀顾曲、檀板梨园，约载花、玉骢金埒。总今日、回首音尘，个侬先愁绝。\r\n\n\n作者：陈衍",
        "《绮罗香 · 咏枕》\n蕙帐笼香，文裀藉玉，依约水晶帘里。好梦能圆，何必通中连理。\r\n带三分、腻鬓花香，渍几点、相思情泪。最愁它、莲漏迢迢，背灯无语抱鸳被。\r\n相依孤旅更苦。谁见尘床自拂，素衾漫启。待托归魂，还被晓鸡催起。\r\n惯偷窥、双靥偎桃，也曾上、半肩行李。甚新来、愁病恹恹，日高犹倦倚。\n\n作者：钱斐仲",
        "《南楼令》\n浅草乱山稠。惊沙黑水流。好春光，只似穷秋。刚得一枝花到眼，经雨打，又还休。\r\n遥忆小红楼。玉人楼上头。月溶溶，催和香篝。肯信东风欺绝塞，都不许，把春留。\n\n作者：高士奇",
        "《南楼令 · 六首 · 其一》\n妆罢敛愁娥。单衣试薄罗。最怜他、道字娇讹。暗忆陈王曾解赋，肠断处，是凌波。\r\n毕竟奈情何。年华小劫过。拨香灰、空对银荷。只隔珠帘同听雨，辜负杀、晚凉多。\n\n作者：史承谦",
        "《南楼令 · 六首 · 其二》\n帘影卷湘纹。花前荡画裙。乍伤情、钗燕轻分。毕竟风尘堪得否，频说向、远行人。\r\n惜别掩重门。凭谁验粉痕。展芳衾、独自黄昏。好是恹恹风月底，知两处、暗消魂。\n\n作者：史承谦",
        "《南楼令 · 六首 · 其三》\n深院下帘旌。薰炉小篆清。听疏疏、鸳瓦声轻。缀玉飘琼寒乍紧，问何处，春草生？\r\n曾否破新正。连宵拥病醒。数芳辰、草晕花醒。独对东风应自笑，消不尽、绮罗情。\n\n作者：史承谦",
        "《南楼令 · 六首 · 其四》\n花底识罗敷。雕拢映碧梧。细腰身、应怯将雏。锦字银笺都不寄，多半是、少双鱼。\r\n往事总模糊。钗盟半已虚。最难忘、一点香酥。今夜夜凉知有梦，还梦到、碧纱无。\r\n\n\n作者：史承谦",
        "《百字令 · 月夜过七里滩》\n秋光今夜，向桐江，为写当年高躅。风露皆非人世有，自坐船头吹竹。万籁生山，一星在水，鹤梦疑重续。挐音遥去，西岩渔父初宿。\r\n心忆汐社沉埋，清狂不见，使我形容独。寂寂冷萤三四点，穿破前湾茅屋。林净藏烟，峰危限月，帆影摇空绿。随风飘荡，白云还卧深谷。\n\n作者：厉鹗",
        "《百字令 · 宿汉儿村》\n无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。\n\n作者：纳兰性德",
        "《百字令 · 刘邦彦招饮竹东馆赏桂花》\n竹东庄上，记当年春尽，归舟曾歇。莫雨和风催客去，猛地作时还辍。\r\n小馆茶香，行厨酒尽，执手难为别。归家南望，寸肠几度千结。\r\n谁道买棹重游，主人情重，樽俎依前设。桂树团香纤月露，渐近中秋时节。\r\n试问姮娥，今年才子，谁把高枝折。夜深无语，霏霏满地金屑。\r\n\n\n作者：史鉴",
        "《百字令 · 赠妓》\n紫薇楼下，记持觞，醉把名花相酹。爱尔玉兰名字好，况乃色香幽媚。\r\n娟净无瑕，清芬离俗，临去犹凝睇。时移事换，梦中频见佳丽。\r\n谁道买笑吴门，美人携手，俨与花相似。气味风标无两样，疑是花神游戏。\r\n娇啭歌喉，明珠一串，散落金盘脆。曲终凝望，碧云犹在天际。\n\n作者：史鉴",
        "《百字令 · 二月下浣客成都，游花市，漫拈》\n锦官城外，览群芳、紫陌红尘游遍。百卉争妍延胜赏，铃索彩幡风飐。\r\n芍药娇姿，海棠媚影，到眼春撩乱。香云粉雾，花光相映人面。\r\n惊艳。引蝶成痴，惹蜂作闹，喧鸟声都颤。故态犹存狂未减，我也魂销无算。\r\n老尚情多，愁将酒扫，买醉归来倦。灯残梦醒，客衾依旧寒恋。\n\n作者：潘榕",
        "《百字令 · 送春，叠游花市韵》\n阑珊花事，惜余春、看到荼蘼开遍。诗记才迎词又送，袅袅吟魂柔飐。\r\n笑也含愁，醒还似梦，离绪萦心乱。恨随流水，残红飞落波面。\r\n清玩。竹筱风摇，柳梢月挂，弄影巍巍颤。触感相思添几许，别后应难猜算。\r\n凤子情慵，莺儿语懒，我客天涯倦。曰归未得，故园烟景空恋。\n\n作者：潘榕",
        "《百字令 · 观灯归后醉饮，度此》\n六街灯火，踏欢场、游倦归来行缓。爆竹声声声不断，听彻元宵弦管。\r\n楼望邻家，筵开别院，烧烛帘高卷。盈盈笑语，耳轮风过吹满。\r\n凄惋。老恨年催，境随梦幻，少日狂都减。心字香销灰已冷，访翠偎红情懒。\r\n圆月窥愁，寒檠瘦影，坐数更长短。沉思旧事，无言姑醉瑶盏。\n\n作者：潘榕",
        "《塞翁吟 · 短绿抽堤草》\n短绿抽堤草，芳信未许花知。尚留冻梗冰枝。藓石雪消迟。方塘水浅鸳鸯冷，沙际水翼相依。拾翠约，踏青期。终是乐游稀。相思。江南远，渔汀渺渺，还又是、梅花谢时。有多少、旧愁新恨，纵罗虬、妙曲风流，怎比红儿。何时再得，画鷁摇春，丰乐楼西。 \n\n作者：仇远",
        "《塞翁吟》\n睡起鸾钗亸，金约鬓影胧。檐佩冷，玉丁东。镜里对芙蓉。秦筝倦理梁尘暗，惆怅燕子楼空。山万垒，水千重。一叶漫题红。\r\n匆匆。从别后，残云断雨，余香在、鲛绡帐中。更懊恨、灯花无准，写幽愫、锦织回文，小字斜封。无人为托，欲倩宾鸿。立尽西风。 \n\n作者：陈允平",
        "《塞翁吟 · 苇湾泛秋，晚莲向尽，以美成涩体写之》\n乱笛回塘路，催换野色珑璁。故情断，坠衣红。涴急雨阑东。\r\n客怀未耐秋摇兀，慵对艳锦屏空。暗里忆，旧珍丛。\r\n负一舸匆匆。\r\n花宫。星期近，南飞倦翼，憔悴与、津梁梦中。料今夜、西池露下，盼不到、太乙仙槎，怨入高鸿。\r\n鸳鸯最苦，睡稳荒波，犹梦薰风。\n\n作者：朱祖谋",
        "《塞翁吟 · 秋日过竹枝庵访灵机上人不遇与寒松上人茗谈》\n出郭秋光好，黄叶飒沓霜空。筱径织，石泉通。漱碎玉淙淙。\r\n三生堂后名僧至，乘兴杖笠过从。拟问取，寺门松。\r\n可仍旧如龙。\r\n桥东。谁延伫，虎溪三笑，逢相识、庐山远公。说晓起、秋山有信，趣昨夜、出岫闲云，仍返山中。\r\n姑留软语，饱看禅窗，瘦槲枯枫。\n\n作者：陈维崧",
        "《塞翁吟 · 暮色催更鼓》\n暮色催更鼓，庭户月影胧。记旧迹、玉楼东。看枕上芙蓉。云屏几轴江南画，香篆烬暖烟空。睡起处，绣衾重。尚残酒潮红。\r\n忡忡。从分散，歌稀宴小，怀丽质，浑如梦中。苦寂寞、离情万绪，似秋后、怯雨芭蕉，不展愁封。何时细语，此夕相思，曾对西风。 \n\n作者：方千里",
        "《玲珑四犯 · 除夕游花市》\n如锦年华，趁闹极珠灯，一夜流转。故国天涯，谁念岁穷家远。\r\n闻道绣屋春多，怎教道、灌园人健。料四时、乐事轻换。\r\n偏是堕梅先怨。\r\n去年风雨悭游便。意匆匆、恨春迟见。钗云梦底都寻得，闲记供消遣。\r\n多少镜约袖盟，又暗里欢悰隔断。向市桥立过，还放下，情千万。 \n\n作者：陈洵",
        "《玲珑四犯 · 题叶霓仙遗词，兼寄其弟琴西》\n篁孔引悽，桐丝流恨，秋声绵渺无际。吹花弹泪歰，滴粉搓愁细。\r\n沉吟酒边心事。甚华年、只成憔悴。玉笥云薶，金奁月冷，寂寞旧风味。\r\n天涯杜陵兄弟。念京华冠盖，飘泊非计。微官归不得，息影车尘底。\r\n俊游转眼余萧瑟，怕低唱、浅斟都废。空雪涕。斜阳外、暮鸦啼起。\n\n作者：冯幵",
        "《玲珑四犯》\n隔浦暗镫，孤城清角，天涯能几相见。断桥西去月，照影惊萧散。\r\n而今俊游渐懒。算烟波、再来都换。一别浮尘，十年漂梗，芳序黯将晚。\r\n无人地凭阑遍。望淮南落木，离绪何限。夜阑潮信稳，梦与轻鸿远。\r\n曾携手处销凝甚，又千里、霜空云乱。谁更遣。愁来怕、尊中酒浅。\n\n作者：冯煦",
        "《玲珑四犯 · 寂市》\n结堡陋村，攒闾偏郭，居民聊事生产。望旗三五叶，乱柳相飘绾。\r\n盘飧苦难猝辨，剩堆笼、宿雨零苋。饼灶妪闲，酒垆佣睡，饥雀渐飞散。\r\n铜街递、圜平衍。有锦衣侠贾，筹亿持万。晓烟金气结，夜火珠虹烂。\r\n寻常博得妻孥饱，恰隐仗、肩筐传贩。天又晚。听灯栅、盲词消懒。\n\n作者：姚燮",
        "《玲珑四犯 · 登德清玉尘峰浮远楼》\n叠巇砌蓝，峭岑镵碧，飞楼缥缈云路。浩歌携谢屐，远蹑卢敖步。\r\n危楯玲珑漫抚。倚高寒、鬓丝千缕。半壁晴湍，数峰苍石，霞杪画秋树。\r\n空翠冷，沾衣屦，乍泠泠松籁，如听风雨。雁边秋去远，天澹长烟暮。\r\n乾坤静里堪舒啸，又打起、清时钟鼓。悄延伫。眺绿野，几家桑苎。\n\n作者：杨夔生",
        "《玲珑四犯 · 恽正叔西湖泛月图为陈玉几赋》\n寒玉砌澜，修蛾横绿，青天明月初涌。人间今夕好，柳外凉阴重，沈沈两堤跨蝀。\r\n问何人、曲声吹送。酒面邀秋，船头照影，吟思欲飞动。\r\n烟空远眸堪纵。想菱飔乱起，荷气深拥。清欢惊易晓，光景随尘鞚。\r\n南田词客今仙去，剩沙鸟、来成幽梦。谁与共。裴回写、闲情数种。\n\n作者：厉鹗",
        "《玲珑四犯》\n漆灯晕绿，悲声起，幽居一味凄寂。夜台睡稳，何缘更露，尘中声迹。\r\n泉扃悄阒，想也念人间故戚。镇伶俜、惊风怯影霜叶共萧槭。\r\n凄绝荒坟畔，月淡梨、雨昏松枥。翠楼画阁剩如今、土华凝碧。\r\n待访天亲，又朝市，沧桑几历。悄呜咽，泣绕断梗伴夜蟀。\n\n作者：端木埰",
        "《玲珑四犯 · 咏墨纱灯》\n谁擘珊瑚，嵌几幅蝉纱，向玳梁挂。淡墨轻匀，笼住烛花红射。\r\n黯黯片镜无光，偏照出、粉妆姚冶。似朦胧、蟾彩凝烟，真有药娥飞下。\r\n更看面面花枝好，讶双蕖、乱开春夜。依稀四角悬针字，猜谜消琼斝。\r\n蛾绿忽倚玉屏，荑苗指、眼波微泻。露月华裙子，一般颜色，斗他图画。\n\n作者：李符",
        "《巫山一段云 · 阆苑年华永》\n阆苑年华永，嬉游别是情。人间三度见河清。一番碧桃成。\r\n金母忍将轻摘。留宴鳌峰真客。红狵闲卧吠斜阳。方朔敢偷尝。 \n\n作者：柳永",
        "《巫山一段云 · 萧氏贤夫妇》\n萧氏贤夫妇，茅家好弟兄。羽轮飙驾赴层城。高会尽仙卿。\r\n一曲云谣为寿。倒尽金壶碧酒。醺酣争撼白榆花。踏碎九光霞。 \n\n作者：柳永",
        "《巫山一段云 · 六六真游洞》\n六六真游洞，三三物外天。九班麟稳破非烟。何处按云轩。\r\n昨夜麻姑陪宴。又话蓬莱清浅。几回山脚弄云涛。仿佛见金鳌。 \n\n作者：柳永",
        "《巫山一段云》\n片片瑶姬影，飞来最有情。朝朝暮暮不分明，愁与梦魂凝。\r\n云湿碍行雨，峰开似列屏。髻鬟染得一天青。一朵一仙灵。\n\n作者：屈大均",
        "《鹊踏枝 · 六曲阑干偎碧树》\n六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。\r\n满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。 \n\n作者：冯延巳",
        "《鹊踏枝 · 斜日平山寒已薄》\n斜日平山寒已薄。雪过松梢，犹有残英落。晚色际天天似幕。一尊先与东风约。\r\n邀得红梅同宴乐。酒面融春，春满纤纤萼。客意为伊浑忘却。归船且傍花阴泊。\n\n作者：仲殊",
        "《鹊踏枝》\n几日中元初过复。七叶蓂疏，佳气生晴书。称庆源深流福厚。天精储粹干星斗。\r\n喜人高堂罗燕豆。风弄微凉，帘幕披香绣。暂倩灵龟言永寿。蟠桃花送长生酒。 \n\n作者：仲殊",
        "《潇湘神》\n贺灵灶。贺灵灶。几年翠舞与珠歌。看到日斜犹未足，涌金门外涌金波。 \n\n作者：黄公绍",
        "《潇湘神 · 盱眙舟中作》\n淮水流，淮水流，蛮弦铜鼓不胜愁。骊山金碗无消息，六月园陵冷胜秋。\n\n作者：陈维崧",
        "《潇湘神 · 望湖天》\n望湖天。望湖天。绿杨深处鼓鼘鼘。好是年年三二月，湖边日日看划船。\n\n作者：黄公绍",
        "《庆清朝 · 禁幄低张》\n禁幄低张，彤阑巧护，就中独占残春。容华淡伫，绰约俱见天真。待得群花过后，一番风露晓妆新。妖娆艳态，妒风笑月，长殢东君。　东城边，南陌上，正日烘池馆，竞走香轮。绮筵散日，谁人可继芳尘。更好明光宫殿，几枝先近日边匀。金尊倒，拚了尽烛，不管黄昏。\n\n作者：李清照",
        "《庆清朝 · 榴花》\n玉局歌残，金陵句绝，年年负却熏风。西邻窈窕，独怜入户飞红。前度绿阴载酒，枝头色比舞裙同。何须拟，蜡珠作蒂，缃彩成丛。\r\n谁在旧家殿阁？自太真仙去，扫地春空。朱幡护取，如今应误花工。颠倒绛英满径，想无车马到山中。西风后，尚余数点，犹胜春浓。\n\n作者：王沂孙",
        "《庆清朝》\n坠絮孳萍，狂鞭孕竹，偷移红紫池亭。余花未落，似供残蝶经营。赋得送春诗了，夏帷撺断绿阴成。桑麻外，乳鸠稚燕，别样芳情。\r\n荀令旧香易冷，叹俊游疏懒，枉自销凝。尘侵谢屐，幽径斑驳苔生。便觉寸心尚老，故人前度谩丁宁。空相误，祓兰曲水，挑菜东城。 \n\n作者：史达祖",
        "《庆清朝》\n浅草犹霜。融泥未燕，晴梢润叶初干。闲扶短策，邻家小聚清欢。错认篱根是雪，梅花过了一番寒。风还峭，较迟芳信，恰是春残。\r\n此境此时此意，待移琴独去，石冷慵弹。飘飘爽气，飞鸟相与俱还。醉里不知何处，好诗尽在夕阳山。山深杳，更无人到，流水花间。 \n\n作者：张炎",
        "《庆清朝 · 北陆严凝》\n北陆严凝，东郊料峭，化工争付归期。前村夜来雪里，先见纤枝。想像靓妆淡伫，钗头翡翠茧蛾儿。冰壶莹，坐间静对，姑射仙姿。潇洒处，非艳冶最奇。是名赋、处士新诗。尊前坐曲，忍听羌管频吹。试问占先众卉，微笑不奈苦寒欺。何须问，定应未羡，桃李芳菲。 \n\n作者：无名氏",
        "《庆清朝 · 银漏花残》\n银漏花残，红消烛泪。九重鱼钥欢声沸。奏万乘、祥曦门外。盖圣君、恭谢灵休，谨访景明嘉礼。天意好，祥风瑞月，时正当、小春天气。禁街十里香中，御辇万红影里。千官花底，控绣勒、宝鞭摇曳。看万年，永庆吾皇，拈指又瞻三载。 \n\n作者：无名氏",
        "《庆清朝 · 点检尧阶》\n点检尧阶，阶蓂生六叶，春深桃杏花开。长庚入梦，重新产谪仙才。事业十年灯火，文章笔下若掀雷。果然是，两字功名，唾手拿来。又况当年强仕，得志青云路，足慰高怀。紫泥凤诏，行须非次招徕。金马玉堂风月，从容九棘面三槐。从今看，会唐九老，它日云台。 \n\n作者：无名氏",
        "《庆清朝 · 节过重三》\n节过重三，日逢四六，真贤应昴初生。元来鼻祖，降瑞应长庚。今喜重逢旧事，固宜依旧复青毡。果然是、双雕一箭，雁塔书名。大器也须小试，鸾凤暂栖，荆棘若为荣。从容钜竹双松，足畅吟情。行种河阳桃李，即飞诏、入厕朝绅。从兹看、箕星上应，南极长明。 \n\n作者：无名氏",
        "《庆清朝 · 朏月生西》\n朏月生西，杓星建未，画堂昼景偏长。天生英杰，独向此炎光。超卓凡尘表物，精神秋水自清凉。真奇特，清沟挺秀，敌国传芳。好是少年折桂，唾手功名就，腾踏飞黄。君王眷厚，皇华绣斧还乡。士贵姜谟盛事，未容专美独夸唐。称觞处，颂闽境、斑戏公堂。\n\n作者：无名氏",
        "《庆清朝慢 · 憺园即景》\n正复淡沲，居然萧远，此中位置殊难。主人略旋烟墨，已就林恋。\r\n几尺红泥墙子，被风吹乱月同弯。花深处，玲珑金粉，一半才干。\r\n碧一队，黄一队，皴染得亭榭，在水云间。朱栏绿莎厅好，映带潺湲。\r\n尽日唼波花鸭，参差睡破簟纹闲。登楼望，斜阳士女，又满春山。\n\n作者：陈维崧",
        "《庆清朝》\n草浅铺茵，波平漾曲，翠痕新上帘衣。虚窗静俯，娱人多少清晖。\r\n恰正侯过百六，雅游须莫负芳菲。披襟封，嫩红稚绿，一片生机。\r\n休道永和禊事，便舞雩风浴，人对清沂。高情未让，素心如此应希。\r\n餐尽野香秀色，吟魂拌与蝶俱飞。斜阳去，更须留待，明月同归。\n\n作者：端木埰",
        "《庆清朝 · 上楼大参 · 十一月十五》\n天启重光，地钟上瑞，有人起自东山。当年谢传，几曾鹤发貂冠。不似文章隽老，重来鸣步斗枢间。洪钧转，五原草绿，太白兵闲。\r\n运庆今朝初度，正日添纹线，月挂冰盘。恩重御壶宣劝，喜溢天颜。听取沙堤好语，金科红篆押千官。春长在，调元鼎里，不假还丹。 \n\n作者：李廷忠",
        "《庆清朝 · 寿章丞二月初六》\n点检尧阶，蓂生六叶，春深桃杏花开。长庚入梦，重新产谪仙才。\r\n事业十年灯火，文章笔下若掀雷。果然是，两字功名，唾手拿来。\r\n又况当年强仕，得志青云路，足慰高怀。紫泥凤诏，行须非次招徕。\r\n金马玉堂风月，从容九棘面三槐。从今看，会唐九老，它日云台。\n\n作者：无名氏",
        "《竹枝词四首》\n【其一】\r\n瞿塘峡口水烟低，白帝城头月向西。\r\n唱到竹枝声咽处，寒猿闇鸟一时啼。\r\n【其二】\r\n竹枝苦怨怨何人？夜静山空歇又闻。\r\n蛮儿巴女齐声唱，愁杀江楼病使君。\r\n【其三】\r\n巴东船舫上巴西，波面风生雨脚齐。\r\n水蓼冷花红簇簇，江篱湿叶碧凄凄。\r\n【其四】\r\n江畔谁人唱竹枝？前声断咽后声迟。\r\n怪来调苦缘词苦，多是通州司马诗。\n\n作者：白居易",
        "《竹枝 · 一名巴渝辞》\n槟榔花发鹧鸪啼，雄飞烟瘴雌亦飞。\r\n木棉花尽荔支垂，千花万花待郎归。\r\n芙蓉并蒂一心连，花侵槅子眼应穿。\r\n筵中蜡烛泪珠红，合欢桃核两人同。\r\n斜江风起动横波，劈开莲子苦心多。\r\n山头桃花谷底杏，两花窈窕遥相映。 \n\n作者：皇甫松",
        "《相思引二首 · 其一》\n双乳山临易水涯，衔花小寺镇山洼。仙人去后，仙犬守桃花。\r\n细草交承无漏果，绛跗深抱未开葩。松阴满地，幢影卧余霞。\n\n作者：奕绘",
        "《相思引二首 · 其二》\n冲澹精神富贵花，墨香酣扫半开葩。笔尖到处，清露长仙芽。\r\n云想衣裳嫌太艳，风吹魂梦恨难拿。新春初月，眉样一痕斜。\n\n作者：奕绘",
        "《相思引 · 藕翘小榭听宛宛歌湘春夜月》\n记曲香名月里传。珠吭风约绕花圆。暗抛歌豆，红破第三弦。\r\n艳拍重商秋玉谱，新题细品瘦金笺。井华清处，不数柳屯田。\n\n作者：郑文焯",
        "《相思引 · 元夕后二日夜雨即事》\n绮陌将收五夜灯，后堂锁到第三层。画檐残烛，细雨恐难胜。\r\n歌板敲愁飞火凤，枕函贮梦结红冰。觉来还记，踏月六街曾。\n\n作者：陈维崧",
        "《相思引》\n侧侧轻寒到被池，玉凫烟重卷帘迟。有谁怜惜，挨病过花时。\r\n燕子泥香消永日，绿杨风软见游丝。小栏红煞，无地著相思。\n\n作者：李慈铭",
        "《相思引》\n不为横陈忆小怜，夜窗风细月如弦。拟添银叶、安稳耐孤眠。\r\n百尺游丝牵别绪，一痕蛾绿淡秋烟。近来心事、都在药栏边。\n\n作者：史承谦",
        "《暗香》\n馆娃艳骨。见数枝雪里，争开时节。底事化工，着意阳和暗偷泄。偏把红膏染质，都点缀、枝头如血。最好是、院落黄昏，压栏照水清绝。\r\n风韵自迥别。谩记省故家，玉手曾折。翠条袅娜，犹学宫妆舞残月。肠断江南倦客，歌未了、琼壶敲缺。更忍见，吹万点、满庭绛雪。 \n\n作者：危西麓",
        "《暗香 · 再和》\n雪来比色。对澹然一笑，休喧笙笛。莫怪广平，铁石心肠为伊折。偏是三花两蕊，消万古、才人骚笔。尚记得，醉卧东园，天幕地为席。\r\n回首，往事寂。正雨暗雾昏，万种愁积。锦江路悄，媒聘音沉两空忆。终是茅檐竹户，难指望、凌烟金碧。憔悴了、羌管里，怨谁始得。 \n\n作者：吴潜",
        "《暗香》\n澹然绝色。记故园月下，吹残龙笛。怅望楚云，日日归心大刀折。犹怕冰条冷蕊，轻点污、丹青凡笔。可怪底，屈子离骚，兰蕙独前席。\r\n院宇，深更寂。正目断古邗，暮霭凝积。何郎旧梦，四十余年尚能忆。须索梅兄一笑，但矫首、层霄空碧。春在手、人在远，倩谁寄得。 \n\n作者：吴潜",
        "《暗香》\n晓霜一色。正恁时陇上，征人横笛。驿使不来，借问孤芳为谁折。休说和羹未晚，都付与、逋仙吟笔。算只是，野店疏篱，樵子共争席。\r\n寒圃，众籁寂。想暗里度香，万斛堆积。恼他鼻观，巡索还无最堪忆。萼绿堂前一笑，封老干、苔青莓碧。春漏也，应念我、要归未得。 \n\n作者：吴潜",
        "《暗香 · 定王台夜集》\n汉时月色。向古城一角，长窥词客。试傍玉梅，岁岁春来探消息。\r\n环佩归时夜冷，料瘦损、胡沙天北。又十载、蜡屐重经，长啸楚天碧。\r\n南国。远岑寂。比雪苑兔园，未近锋镝。故垣约略。\r\n时有幽禽觑苔石。休道长沙地小，长乐外、钟声堪忆。\r\n这冷淡、踪迹处，几人觅得。\n\n作者：王闿运",
        "《暗香 · 落梅》\n空劳怅望。向水边篱落，闲寻闲访。偏是东风，桃李枝枝各争放。\r\n今日与君言别，眼看这、波翻雪浪。但撩来、花片零星，一例深深葬。\r\n海样情无量。更取烹茶，涤将肺脏。痴怀谁谅。细嚼残英空半晌。\r\n我自替伊凄怆。非欲避、百花头上，不忍见奈何天，繁华万状。\n\n作者：高燮",
        "《暗香 · 白梅花》\n一分月色。照绮窗斗影，娟娟清绝。缟袂初逢，绿萼仙人似相识。\r\n回首乡关旧梦，浑难问、南枝消息。看一树、瘦影横斜，寒素谢雕饰。\r\n残雪。伴孤洁。正卷幔忽惊，竹外琼积。几回暗惜。玉质冰姿漫轻摘。\r\n多少嫣红姹紫，更莫妒、天然风骨。应好护、开遍也，休教狼藉。\n\n作者：陆蓉佩",
        "《卖花声 · 闺思》\n蹙损远山眉。幽怨谁知。罗衾滴尽泪胭脂。夜过春寒愁未起，门外鸦啼。\r\n惆怅阻佳期。人在天涯。东风频动小桃枝。正是销魂时候也，撩乱花飞。\r\n\n\n作者：康与之",
        "《卖花声 · 闺思》\n愁捻断钗金。远信沈沈。秦筝调怨不成音。郎马不知何处也，楼外春深。\r\n好梦已难寻。夜夜余衾。目穷千里正伤心。记得当初郎去路，绿树阴阴。\n\n作者：康与之",
        "《卖花声 · 帘下美人影》\n对面尚参差。难慰相思。东风无力画帘垂。薄雾冥冥春未晓，掩映花枝。\r\n蝉影乱罘罳。似隔天涯。金钩双控是何时。独立窥人人不见，卷上些儿。\n\n作者：曹贞吉",
        "《卖花声 · 秋夜》\n风紧纸窗鸣。秋气凄清。淡云笼月未分明。雨点疏如残夜漏，滴到三更。\r\n无计破愁城。梦断魂惊。一天黄叶雁纵横。不待成霜霜满鬓，短发星星。\r\n\n\n作者：曹贞吉",
        "《卖花声 · 不寐口占》\n雨气没高林。庭院深深。流萤如豆草如针。又是嫩凉时候也，只欠疏砧。\r\n旧梦杳难寻。云水沉沉。海南花发土墙阴。斜月窥人人未起，冷浸孤衾。\n\n作者：曹贞吉",
        "《卖花声 · 丁巳清明》\n烟草似愁生。绿满长汀。隔墙一一卖花声。十日雨丝天作剧，渲染清明。\r\n林外乍啼莺。楼外峰青。东风拂面酒微醒。攲帽垂鞭何处去，淰淰寒轻。\n\n作者：曹贞吉",
        "《卖花声 · 咏鼓子花腰》\n虚负此花名。听去无声。断云残雨过荒汀。摵摵凄凄闻响答，也欠分明。\r\n宜傍战场生。画角连营。青山不动气纵横。广乐钧天谁间作，溪畔芦笙。\n\n作者：曹贞吉",
        "《河满子》\n满浦亭前杨柳，一年三度攀条。瞬息光阴都几许，离情常是迢迢。须信沈腰易瘦，争教潘鬓相饶。\r\n不忍重寻香径，还来独立溪桥。唯有无情东去水，来时曾傍兰桡。今夜欲求好梦，望中莫遣魂消。\n\n作者：晁端礼",
        "《河满子》\n绿绮琴中心事，齐纨扇上时光。五陵年少浑薄幸，轻如曲水飘香。夜夜魂消梦峡，年年泪尽啼湘。\r\n归雁行边远字，惊鸾舞处离肠。蕙楼多少铅华在，从来错倚红妆。可羡邻姬十五，金钗早嫁王昌。\n\n作者：晏几道",
        "《琐窗寒》\n水际魂清，吟边句冷，暗馨幽俊。盘中舞罢，冻合铢衣生莹。\r\n俏璁珑、身轻梦轻，尘埃不点湘娥鬓。有莲花清净，梅花高洁，梨花丰韵。\r\n芳润。向谁问。问延伫冬春，几番风信。晓来寒重，金盏玉台冰晕。\r\n袅亭亭、天仙水仙，茶杯酒斗和香沁。更今朝、雪意萧条，料有催诗分。\n\n作者：奕绘",
        "《琐窗寒 · 重游东湖》\n云浦苍寒，烟堤幕翠，旧痕新涨。春愁十里，冉冉碧丝摇荡。记登临、少年思豪，唾壶击玉歌清壮。到如今梦里，秋风鸿阵，晚波渔唱。\r\n惆怅。重来处，望画舫天边，辔丝原上。山阴秀句，付与一声云响。正东湖、谁家柳下，午阴漠漠人荡桨。最堪怜、白发周郎，为江山自赏。 \n\n作者：苏茂一",
        "《琐窗寒 · 十六夜雪用樊榭韵》\n昨雨刚停，晚寒峭甚，烟禽跳瓦。细听折竹，兽炭铜盆新冶。\r\n□□□□□□□，水边蓦记丁家树。正鮰鱼欲上，青裘贳酒，冷吟闲话。\r\n浅浅。分水汊。却在孤村，夜舂声罢。好事南中，堪卜丰年团社。\r\n似明朝千峰草堂，琉璃屏风和粉写。诏山僮迟迟开门，满径香云惹。\n\n作者：叶大庄",
        "《琐窗寒》\n翠笼轻驼，红绵密裹，水山千叠。封题乍解，却称江村蛮榼。\r\n堪爱是、清芬熨齿，赪腮素体圆仍洁。想西山野寺，树头垂颗，嫩凉初结。\r\n吴越，灯宵节。也探钓传斝，夜阑歌阕。争夸远道，未忍浅尝深啮。\r\n叹多年、流浪春华，因他感触浮生辙。忆从前、酒市旗亭，买来闲醉月。\n\n作者：高士奇",
        "《琐窗寒 · 初夏同葑田松泉过深柳草堂》\n户小关云，城高缒碧，嫩阴摇瓦。何年种柳，正忆汉南游冶。\r\n想依依、香绵褪时，绣鸳不到闲庭榭。付馀花倦蝶，桥痕帘影，伴人情话。\r\n疏野。连渔汊，听笛弄沧浪，悄然歌罢。离踪似寄，顿冷故溪吟社。\r\n笑输他、桃根渡头，载来翠峰偏淡写。看篱根、艇子萦回，任取浮萍惹。\n\n作者：厉鹗",
        "《琐窗寒 · 和豁轩韵》\n荏弱孱躯，温柔细语，劫风吹远。中宵酒渴，梦里时时错唤。\r\n算穷途相依半生，怕人刚叩情深浅。唱一篇哀些，人间天上，可能听遍？\r\n春短，知难恋。更苦是难逢，夜台鱼雁。百年有几？我亦无多时返。\r\n问天天山檗涧松，死生流转何处见？最凄凉女哭儿啼，乍彻灵床饭。\n\n作者：林朝崧",
        "《琐窗寒 · 再和豁轩》\n未惯生离，那堪死别？隔重泉远。欲寻去处，妙子稠桑难唤。\r\n乍新巢双栖未安，叹伊福薄侬缘浅。忆廿年流落，牛衣鸿案，苦俱尝遍。\r\n长短，前因恋。纵早替量珠，未成孤雁。知音会意，争似倩魂难返。\r\n对灯前春风画图，绿窗鬓影长梦见。忏情痴便欲灰心，去乞伊蒲饭。\n\n作者：林朝崧",
        "《琐窗寒 · 三叠豁轩韵》\n梦醒春回，房栊寂寂，彩云飞远。罗窗镇掩，懊恼流莺空唤。\r\n记三生钗钿誓盟，此情海水量深浅。到如今赢得檀奴哀什，素屏题遍。\r\n发短，遗簪恋。况等是惊弦，劫馀哀雁。尘缘撒手，恁便玉京先返。\r\n断肠人春心渐灰，旧时月色应照见。纵桃花赚入天台，肯吃胡麻饭？\n\n作者：林朝崧",
        "《琐窗寒 · 初春和云臣韵》\n雪洒红窗，雨敲碧瓦，晓寒偏紧。莺簧生涩，不似旧时淹润。\r\n记前春、城南水边，内家车子绡成阵。只新年节候，连阴做暝，误他花信。\r\n点尽。安仁鬓。拚满幅春词，秦灰同烬。纵然墨淡，还有啼红堪认。\r\n况如今、苔花小笺，誓成乌鲗犹隐隐。最难忘、梅月朦胧，不耐施脂粉。\n\n作者：林朝崧",
        "《倦寻芳 · 香泥垒燕》\n香泥垒燕，密叶巢莺，春晦寒浅。花径风柔，着地舞茵红软。斗草烟欺罗袂薄，秋千影落春游倦。醉归来，记宝帐歌慵，锦屏香暖。　　别来怅、光阴容易，还又酴醿，牡丹开遍。妒恨疏狂，那更柳花迎面。鸿羽难凭芳信短，长安犹近归期远。倚危楼，但镇日、绣帘高卷。\n\n作者：卢祖皋",
        "《倦寻芳 · 试墨》\n冰壶秋月，去了潘郎，传到梁老。骑马乘船，麾斥五湖三岛。任捎云，兼拂日，拽蛟龙、鳞鬣都推倒。向尘中，分付高人胜士，把云烟扫。\r\n乾坤巧。自苍筠无汗，乌锥无刃，此为至宝。第一君门通表。书囊谏草。第二文章扬事业，第三编简摅怀抱。千百般，终久被他磨了。 \n\n作者：王质",
        "《倦寻芳 · 春雨》\n翠滋藓石，青润蕉窗，庭院风劲。酿冷妆寒，虚却画堂佳景。\r\n紫燕嫞来梁上语，晓莺并坐枝头听。问啼鸠、把痴云唤出，几时才醒。\r\n早又是、清明节候，柳弱花嫞，都没些兴。负了芳辰，恁地得成新咏。\r\n别泪如珠添满掬，细丝千缕穿难定。只亏它、助湘波，载将帆影。\n\n作者：周贻繁",
        "《倦寻芳》\n才晴便雨，试暖翻寒，禁烟时候。一抹泥金，烘染夕阳林岫。\r\n叹韶光，随逝水，莺花转眼成辜负。数邮签，恁茫茫过尽，羊肠人首。\r\n西湖曲、钓矶无恙，买片春帆，欲归难聚。何处封侯，几度陌头杨柳。\r\n忆得今宵灯烬暗，小窗曾梦辽西否。乍听残，五更风、乳鸦啼又。\n\n作者：高士奇",
        "《倦寻芳 · 三月二十日饯春》\n咄嗟过容，离别年年，舍我原惯。我定难留，留下乱红成片。\r\n忆花朝，思寒食，更怀上巳情难遣。问春光，自古归何处，空随云散。\r\n送行人、缠绵不了，那个临歧，能免三叹。却怪芳时，不把故人依恋。\r\n也似伤心无一语，奈何频倩啼莺唤。更无端，变晴天、雨悲风怨。\n\n作者：冒殷书",
        "《倦寻芳》\n画堂左侧，绣槛东偏，朵朵轻俊。欧碧姚黄，总是让他风韵。\r\n紫府家乡原不远，红楼伴侣休相混。记当时，恰一枝初颤，便曾厮认。\r\n讵料是、六年一别，今日人归，倍添春晕。满院浓香，砌就闲愁成阵。\r\n雨后喜看娇态足，朝来怕见残妆褪。这情怀，沉醉醒时，细将花问。\n\n作者：陈维崧",
        "《菩萨蛮二首》\n【其一】\r\n天教刘阮迷蓬岛，桃花片片依芳草。\r\n芳草惹春思，王孙知不知？\r\n妾身轻似叶，君意坚如铁。\r\n妾意为君多，君心弃妾那。\r\n【其二】\r\n有情潮落西陵浦，无情人向西陵去。\r\n去也不教知，怕人留恋伊。\r\n忆了千千万，恨了千千万。\r\n毕竟忆时多，恨时无奈何。\n\n作者：萧淑兰",
        "《满江红·己巳二月二十二日游北门，有感》\n试检春光，都不在，槿篱茅屋。荒城外，牯眠衰草，鸦啼枯木。黄染菜花无意绪，青描柳叶浑粗俗。忆繁华，不似少年游，伤心目。\r\n棠坞锦，梨园玉。燕衣舞，莺簧曲。艳阳天，输与午桥金谷。行处绮罗香不断，归时弦管声相逐。怕夕阳，影散近黄昏，烧银烛。\n\n作者：陆文圭",
        "《沁园春 · 羊角飘尘》\n羊角飘尘，金乌烁石，雨凉念秋。有虚堂临水，披襟散发，纱帱雾卷，湘簟波浮。远列云峰，近参荷气，卧看文书琴枕头。蝉声寂，向庄周梦里，栩栩无谋。\r\n茶瓯。醒困堪求。粗饱饭安居可以休。算悠闲静胜，吾能自乐，荣华纷扰，人谩多愁。习懒非痴，觉迷是病，一力那能胜九牛。俱休问，且追寻觞咏，知友从游。\n\n作者：赵师侠",
        "《蓦山溪 · 其九》\n重黎默运，可意萦人处。清楚玉蕤仙，独幽栖、村溪月坞。冰腮露鬓，佳致在西湖，月出早，雪消迟，立马红墙序。寒梢微萼，点点蝇头许。欲露小檀心，似生怕、施朱红紫。返魂香细，堪吊独醒人，临泽国，袭清风，且咏离骚句。 \n\n作者：无名氏",
        "《蓦山溪 · 其十一》\n竹篱茆舍，底是藏春处。玉蓓锁檀心，带黄昏、轻烟细雨。神清骨莹，端似雪堂仙，临岁晚，傲寒威，寂寞江村住。琼林阆苑，有信终归去。冷暖笑凡情，辨南枝、北枝几许。灵芳绝艳，知肯为谁容，东阁里，西湖畔，总与花为主。\n\n作者：无名氏",
        "《醉花阴 · 其一》\n粉妆一捻和香聚。教露华休妒。今日在尊前，只为情多，脉脉都无语。西湖雪过留难住。指广寒归去。去后又明年，人在江南。梦到花开处。\r\n\n\n作者：无名氏",
        "《点绛唇 · 其八》\n赋雪归来，绿窗一夜霜风紧。也知春信。消息南枝近。\r\n隐映斜阳，玉暖香成阵。西湖景。繁英有恨。只□□□□。\n\n作者：无名氏",
        "《丑奴儿 · 木犀》\n幽芳不为春光发，直待秋风，直待秋风，香比馀花分外浓。\r\n步摇金翠人如玉，吹动珑璁，吹动珑璁，恰似瑶台月下逢。\n\n作者：李纲"
    ]
}