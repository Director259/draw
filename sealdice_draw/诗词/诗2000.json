{
    "_title": [
        "诗"
    ],
    "_author": [
        "nao"
    ],
    "_date": [
        "2022/01/29"
    ],
    "_brief": [
        "共计 2938 首诗，资源来自网络。"
    ],
    "_version": [
        "1.0.0"
    ],
    "_keys": [
        "诗"
    ],
    "诗": [
        "《问刘十九》\n绿蚁新醅酒，红泥小火炉。\r\n晚来天欲雪，能饮一杯无？\n\n作者：白居易",
        "《夜雨寄北》\n君问归期未有期，巴山夜雨涨秋池。\r\n何当共剪西窗烛，却话巴山夜雨时。\n\n作者：李商隐",
        "《登乐游原》\n向晚意不适，驱车登古原。\r\n夕阳无限好，只是近黄昏。\n\n作者：李商隐",
        "《锦瑟》\n锦瑟无端五十弦，一弦一柱思华年。\r\n庄生晓梦迷蝴蝶，望帝春心托杜鹃。\r\n沧海月明珠有泪，蓝田日暖玉生烟。\r\n此情可待成追忆？只是当时已惘然。\n\n作者：李商隐",
        "《饮酒（其五）》\n结庐在人境，而无车马喧。\r\n问君何能尔？心远地自偏。\r\n采菊东篱下，悠然见南山。\r\n山气日夕佳，飞鸟相与还。\r\n此中有真意，欲辨已忘言。​\n\n作者：陶渊明",
        "《步出夏门行 · 其四 · 龟虽寿》\n神龟虽寿，犹有竟时。\r\n腾蛇乘雾，终为土灰。\r\n老骥伏枥，志在千里；\r\n烈士暮年，壮心不已。\r\n盈缩之期，不但在天；\r\n养怡之福，可得永年。\r\n幸甚至哉！歌以咏志。\n\n作者：曹操",
        "《塞下曲》\n林暗草惊风，将军夜引弓。\r\n平明寻白羽，没在石棱中。\n\n作者：卢纶",
        "《观书有感》\n【其一】\r\n半亩方塘一鉴开，天光云影共徘徊。\r\n问渠那得清如许？为有源头活水来。\r\n【其二】\r\n昨夜江边春水生，艨艟巨舰一毛轻。\r\n向来枉费推移力，此日中流自在行。\n\n作者：朱熹",
        "《拟挽歌辞三首》\n【其一】\r\n有生必有死，早终非命促。\r\n昨暮同为人，今旦在鬼录。\r\n魂气散何之，枯形寄空木。\r\n娇儿索父啼，良友抚我哭。\r\n得失不复知，是非安能觉！\r\n千秋万岁后，谁知荣与辱？\r\n但恨在世时，饮酒不得足。\r\n【其二】\r\n在昔无酒饮，今但湛空觞。\r\n春醪生浮蚁，何时更能尝！\r\n肴案盈我前，亲旧哭我傍。\r\n欲语口无音，欲视眼无光。\r\n昔在高堂寝，今宿荒草乡；\r\n一朝出门去，归来良未央。\r\n【其三】\r\n荒草何茫茫，白杨亦萧萧。\r\n严霜九月中，送我出远郊。\r\n四面无人居，高坟正嶕峣。\r\n马为仰天鸣，风为自萧条。\r\n幽室一已闭，千年不复朝。\r\n千年不复朝，贤达无奈何。\r\n向来相送人，各自还其家。\r\n亲戚或余悲，他人亦已歌。\r\n死去何所道，托体同山阿。\n\n作者：陶渊明",
        "《贾生》\n宣室求贤访逐臣，贾生才调更无伦。\r\n可怜夜半虚前席，不问苍生问鬼神。\n\n作者：李商隐",
        "《宿骆氏亭寄怀崔雍崔衮》\n竹坞无尘水槛清，相思迢递隔重城。\r\n秋阴不散霜飞晚，留得枯荷听雨声。\n\n作者：李商隐",
        "《喜外弟卢纶见宿》\n静夜四无邻，荒居旧业贫。\r\n雨中黄叶树，灯下白头人。\r\n以我独沉久，愧君相见频。\r\n平生自有分，况是蔡家亲。\n\n作者：司空曙",
        "《致彭德怀同志》\n山高路远坑深，大军纵横驰奔。\r\n谁敢横刀立马？唯我彭大将军。\n\n作者：毛泽东",
        "《归园田居（其一）》\n少无适俗韵，性本爱丘山。\r\n误落尘网中，一去三十年。\r\n羁鸟恋旧林，池鱼思故渊。\r\n开荒南野际，守拙归园田。\r\n方宅十余亩，草屋八九间。\r\n榆柳荫后檐，桃李罗堂前。\r\n暧暧远人村，依依墟里烟。\r\n狗吠深巷中，鸡鸣桑树颠。\r\n户庭无尘杂，虚室有余闲。\r\n久在樊笼里，复得返自然。\n\n作者：陶渊明",
        "《白头吟》\n皑如山上雪，皎若云间月。\r\n闻君有两意，故来相决绝。\r\n今日斗酒会，明旦沟水头。\r\n躞蹀御沟上，沟水东西流。\r\n凄凄复凄凄，嫁娶不须啼。\r\n愿得一心人，白头不相离。\r\n竹竿何袅袅，鱼尾何簁簁。\r\n男儿重意气，何用钱刀为。\n\n作者：卓文君",
        "《长征》\n红军不怕远征难，万水千山只等闲。\r\n五岭逶迤腾细浪，乌蒙磅礴走泥丸。\r\n金沙水拍云崖暖，大渡桥横铁索寒。\r\n更喜岷山千里雪，三军过后尽开颜。\n\n作者：毛泽东",
        "《嫦娥》\n云母屏风烛影深，长河渐落晓星沉。\r\n嫦娥应悔偷灵药，碧海青天夜夜心。\n\n作者：李商隐",
        "《春晓》\n春眠不觉晓，处处闻啼鸟。\r\n夜来风雨声，花落知多少？\n\n作者：孟浩然",
        "《宿建德江》\n移舟泊烟渚，日暮客愁新。\r\n野旷天低树，江清月近人。\n\n作者：孟浩然",
        "《步出夏门行 · 其一 · 观沧海》\n东临碣石，以观沧海。\r\n水何澹澹，山岛竦峙。\r\n树木丛生，百草丰茂。\r\n秋风萧瑟，洪波涌起。\r\n日月之行，若出其中；\r\n星汉灿烂，若出其里。\r\n幸甚至哉！歌以咏志。\n\n作者：曹操",
        "《短歌行二首（其一）》\n对酒当歌，人生几何？\r\n譬如朝露，去日苦多。\r\n慨当以慷，忧思难忘。\r\n何以解忧？唯有杜康。\r\n青青子衿，悠悠我心。\r\n但为君故，沉吟至今。\r\n呦呦鹿鸣，食野之苹。\r\n我有嘉宾，鼓瑟吹笙。\r\n明明如月，何时可掇？\r\n忧从中来，不可断绝。\r\n越陌度阡，枉用相存。\r\n契阔谈䜩，心念旧恩。\r\n月明星稀，乌鹊南飞。\r\n绕树三匝，何枝可依？\r\n山不厌高，海不厌深。\r\n周公吐哺，天下归心。\n\n作者：曹操",
        "《游子吟》\n慈母手中线，游子身上衣。\r\n临行密密缝，意恐迟迟归。\r\n谁言寸草心，报得三春晖。\n\n作者：孟郊",
        "《望岳》\n岱宗夫如何，齐鲁青未了。\r\n造化钟神秀，阴阳割昏晓。\r\n荡胸生曾云，决眦入归鸟。\r\n会当凌绝顶，一览众山小。\n\n作者：杜甫",
        "《饮中八仙歌》\n知章骑马似乘船，眼花落井水底眠。\r\n汝阳三斗始朝天，道逢曲车口流涎，\r\n恨不移封向酒泉。\r\n左相日兴费万钱，饮如长鲸吸百川，\r\n衔杯乐圣称避贤。\r\n宗之潇洒美少年，举觞白眼望青天，\r\n皎如玉树临风前。\r\n苏晋长斋绣佛前，醉中往往爱逃禅。\r\n李白斗酒诗百篇，长安市上酒家眠，\r\n天子呼来不上船，自称臣是酒中仙。\r\n张旭三杯草圣传，脱帽露顶王公前，\r\n挥毫落纸如云烟。\r\n焦遂五斗方卓然，高谈雄辩惊四筵。\n\n作者：杜甫",
        "《茅屋为秋风所破歌》\n八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。\r\n南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。\r\n俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！\r\n安得广厦千万间，大庇天下寒士俱欢颜，风雨不动安如山！呜呼！何时眼前突兀见此屋，吾庐独破受冻死亦足！\n\n作者：杜甫",
        "《戏为六绝句》\n【其一】\r\n庾信文章老更成，凌云健笔意纵横。\r\n今人嗤点流传赋，不觉前贤畏后生。\r\n【其二】\r\n王杨卢骆当时体，轻薄为文哂未休。\r\n尔曹身与名俱灭，不废江河万古流。\r\n【其三】\r\n纵使卢王操翰墨，劣于汉魏近风骚。\r\n龙文虎脊皆君驭，历块过都见尔曹。\r\n【其四】\r\n才力应难跨数公，凡今谁是出群雄？\r\n或看翡翠兰苕上，未掣鲸鱼碧海中。\r\n【其五】\r\n不薄今人爱古人，清词丽句必为邻。\r\n窃攀屈宋宜方驾，恐与齐梁作后尘。\r\n【其六】\r\n未及前贤更勿疑，递相祖述复先谁？\r\n别裁伪体亲风雅，转益多师是汝师！\n\n作者：杜甫",
        "《绝句四首（其三）》\n两个黄鹂鸣翠柳，一行白鹭上青天。\r\n窗含西岭千秋雪，门泊东吴万里船。\n\n作者：杜甫",
        "《闻官军收河南河北》\n剑外忽传收蓟北，初闻涕泪满衣裳。\r\n却看妻子愁何在，漫卷诗书喜欲狂。\r\n白日放歌须纵酒，青春作伴好还乡。\r\n即从巴峡穿巫峡，便下襄阳向洛阳。​\n\n作者：杜甫",
        "《春江花月夜》\n春江潮水连海平，海上明月共潮生。\r\n滟滟随波千万里，何处春江无月明！\r\n江流宛转绕芳甸，月照花林皆似霰。\r\n空里流霜不觉飞，汀上白沙看不见。\r\n江天一色无纤尘，皎皎空中孤月轮。\r\n江畔何人初见月？江月何年初照人？\r\n人生代代无穷已，江月年年望相似。\r\n不知江月待何人，但见长江送流水。\r\n白云一片去悠悠，青枫浦上不胜愁。\r\n谁家今夜扁舟子？何处相思明月楼？\r\n可怜楼上月徘徊，应照离人妆镜台。\r\n玉户帘中卷不去，捣衣砧上拂还来。\r\n此时相望不相闻，愿逐月华流照君。\r\n鸿雁长飞光不度，鱼龙潜跃水成文。\r\n昨夜闲潭梦落花，可怜春半不还家。\r\n江水流春去欲尽，江潭落月复西斜。\r\n斜月沉沉藏海雾，碣石潇湘无限路。\r\n不知乘月几人归，落月摇情满江树。\n\n作者：张若虚",
        "《七步诗》\n煮豆燃豆萁，豆在釜中泣。\r\n本是同根生，相煎何太急？\n\n作者：曹植",
        "《咏鹅》\n鹅，鹅，鹅，曲项向天歌。\r\n白毛浮绿水，红掌拨清波。​\n\n作者：骆宾王",
        "《在狱咏蝉》\n西陆蝉声唱，南冠客思侵。\r\n那堪玄鬓影，来对白头吟。\r\n露重飞难进，风多响易沉。\r\n无人信高洁，谁为表予心。\n\n作者：骆宾王",
        "《夏日绝句》\n生当作人杰，死亦为鬼雄。\r\n至今思项羽，不肯过江东。\n\n作者：李清照",
        "《题西林壁》\n横看成岭侧成峰，远近高低各不同。\r\n不识庐山真面目，只缘身在此山中。\n\n作者：苏轼",
        "《和子由渑池怀旧》\n人生到处知何似，应似飞鸿踏雪泥。\r\n泥上偶然留指爪，鸿飞那复计东西。\r\n老僧已死成新塔，坏壁无由见旧题。\r\n往日崎岖还记否，路长人困蹇驴嘶。\n\n作者：苏轼",
        "《儋耳》\n霹雳收威暮雨开，独凭栏槛倚崔嵬。\r\n垂天雌霓云端下，快意雄风海上来。\r\n野老已歌丰岁语，除书欲放逐臣回。\r\n残年饱饭东坡老，一壑能专万事灰。\n\n作者：苏轼",
        "《侠客行》\n赵客缦胡缨，吴钩霜雪明。\r\n银鞍照白马，飒沓如流星。\r\n十步杀一人，千里不留行。\r\n事了拂衣去，深藏身与名。\r\n闲过信陵饮，脱剑膝前横。\r\n将炙啖朱亥，持觞劝侯嬴。\r\n三杯吐然诺，五岳倒为轻。\r\n眼花耳热后，意气素霓生。\r\n救赵挥金槌，邯郸先震惊。\r\n千秋二壮士，烜赫大梁城。\r\n纵死侠骨香，不惭世上英。\r\n谁能书阁下，白首太玄经。\n\n作者：李白",
        "《静夜思》\n床前明月光，疑是地上霜。\r\n举头望明月，低头思故乡。\n\n作者：李白",
        "《乌衣巷》\n朱雀桥边野草花，乌衣巷口夕阳斜。\r\n旧时王谢堂前燕，飞入寻常百姓家。\n\n作者：刘禹锡",
        "《西塞山怀古》\n王濬楼船下益州，金陵王气黯然收。\r\n千寻铁锁沉江底，一片降幡出石头。\r\n人世几回伤往事，山形依旧枕寒流。\r\n今逢四海为家日，故垒萧萧芦荻秋。\n\n作者：刘禹锡",
        "《酬乐天扬州初逢席上见赠》\n巴山楚水凄凉地，二十三年弃置身。\r\n怀旧空吟闻笛赋，到乡翻似烂柯人。\r\n沉舟侧畔千帆过，病树前头万木春。\r\n今日听君歌一曲，暂凭杯酒长精神。\n\n作者：刘禹锡",
        "《秋词（其一）》\n自古逢秋悲寂寥，我言秋日胜春朝。\r\n晴空一鹤排云上，便引诗情到碧霄。\n\n作者：刘禹锡",
        "《题菊花》\n飒飒西风满院栽，蕊寒香冷蝶难来。\r\n他年我若为青帝，报与桃花一处开。\n\n作者：黄巢",
        "《不第后赋菊》\n待到秋来九月八，我花开后百花杀。\r\n冲天香阵透长安，满城尽带黄金甲。\n\n作者：黄巢",
        "《出塞》\n秦时明月汉时关，万里长征人未还。\r\n但使龙城飞将在，不教胡马度阴山。\n\n作者：王昌龄",
        "《从军行》\n【其一】\r\n烽火城西百尺楼，黄昏独上海风秋。\r\n更吹羌笛关山月，无那金闺万里愁。\r\n【其二】\r\n琵琶起舞换新声，总是关山旧别情。\r\n撩乱边愁听不尽，高高秋月照长城。\r\n【其三】\r\n关城榆叶早疏黄，日暮云沙古战场。\r\n表请回军掩尘骨，莫教兵士哭龙荒。\r\n【其四】\r\n青海长云暗雪山，孤城遥望玉门关。\r\n黄沙百战穿金甲，不破楼兰终不还。\r\n【其五】\r\n大漠风尘日色昏，红旗半卷出辕门。\r\n前军夜战洮河北，已报生擒吐谷浑。\r\n【其六】\r\n胡瓶落膊紫薄汗，碎叶城西秋月团。\r\n明敕星驰封宝剑，辞君一夜取楼兰。\r\n【其七】\r\n玉门山嶂几千重，山北山南总是烽。\r\n人依远戍须看火，马踏深山不见踪。\n\n作者：王昌龄",
        "《芙蓉楼送辛渐二首》\n【其一】\r\n寒雨连江夜入吴，平明送客楚山孤。\r\n洛阳亲友如相问，一片冰心在玉壶。\r\n【其二】\r\n丹阳城南秋海阴，丹阳城北楚云深。\r\n高楼送客不能醉，寂寂寒江明月心。\n\n作者：王昌龄",
        "《闺怨》\n闺中少妇不知愁，春日凝妆上翠楼。\r\n忽见陌头杨柳色，悔教夫婿觅封侯。\n\n作者：王昌龄",
        "《渔翁》\n渔翁夜傍西岩宿，晓汲清湘燃楚竹。\r\n烟销日出不见人，欸乃一声山水绿。\r\n回看天际下中流，岩上无心云相逐。\n\n作者：柳宗元",
        "《江雪》\n千山鸟飞绝，万径人踪灭。\r\n孤舟蓑笠翁，独钓寒江雪。\n\n作者：柳宗元",
        "《梦游天姥吟留别》\n海客谈瀛洲，烟涛微茫信难求。越人语天姥，云霞明灭或可睹。天姥连天向天横，势拔五岳掩赤城。天台四万八千丈，对此欲倒东南倾。\r\n我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚着谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扉，訇然中开。青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，恍惊起而长嗟。惟觉时之枕席，失向来之烟霞。\r\n世间行乐亦如此，古来万事东流水。别君去兮何时还？且放白鹿青崖间，须行即骑访名山。安能摧眉折腰事权贵，使我不得开心颜。\n\n作者：李白",
        "《月下独酌四首》\n【其一】\r\n花间一壶酒，独酌无相亲。\r\n举杯邀明月，对影成三人。\r\n月既不解饮，影徒随我身。\r\n暂伴月将影，行乐须及春。\r\n我歌月徘徊，我舞影零乱。\r\n醒时同交欢，醉后各分散。\r\n永结无情游，相期邈云汉。\r\n【其二】\r\n天若不爱酒，酒星不在天。\r\n地若不爱酒，地应无酒泉。\r\n天地既爱酒，爱酒不愧天。\r\n已闻清比圣，复道浊如贤。\r\n贤圣既已饮，何必求神仙。\r\n三杯通大道，一斗合自然。\r\n但得酒中趣，勿为醒者传。\r\n【其三】\r\n三月咸阳城，千花昼如锦。\r\n谁能春独愁，对此径须饮。\r\n穷通与修短，造化夙所禀。\r\n一樽齐死生，万事固难审。\r\n醉后失天地，兀然就孤枕。\r\n不知有吾身，此乐最为甚。\r\n【其四】\r\n穷愁千万端，美酒三百杯。\r\n愁多酒虽少，酒倾愁不来。\r\n所以知酒圣，酒酣心自开。\r\n辞粟卧首阳，屡空饥颜回。\r\n当代不乐饮，虚名安用哉。\r\n蟹螯即金液，糟丘是蓬莱。\r\n且须饮美酒，乘月醉高台。\n\n作者：李白",
        "《早发白帝城》\n朝辞白帝彩云间，千里江陵一日还。\r\n两岸猿声啼不住，轻舟已过万重山。​\n\n作者：李白",
        "《长干行》\n妾发初覆额，折花门前剧。\r\n郎骑竹马来，绕床弄青梅。\r\n同居长干里，两小无嫌猜。\r\n十四为君妇，羞颜未尝开。\r\n低头向暗壁，千唤不一回。\r\n十五始展眉，愿同尘与灰。\r\n常存抱柱信，岂上望夫台。\r\n十六君远行，瞿塘滟滪堆。\r\n五月不可触，猿声天上哀。\r\n门前迟行迹，一一生绿苔。\r\n苔深不能扫，落叶秋风早。\r\n八月蝴蝶黄，双飞西园草。\r\n感此伤妾心，坐愁红颜老。\r\n早晚下三巴，预将书报家。\r\n相迎不道远，直至长风沙。\n\n作者：李白",
        "《独坐敬亭山》\n众鸟高飞尽，孤云独去闲。\r\n相看两不厌，只有敬亭山。\n\n作者：李白",
        "《宣州谢朓楼饯别校书叔云》\n弃我去者，昨日之日不可留。\r\n乱我心者，今日之日多烦忧。\r\n长风万里送秋雁，对此可以酣高楼。\r\n蓬莱文章建安骨，中间小谢又清发。\r\n俱怀逸兴壮思飞，欲上青天揽明月。\r\n抽刀断水水更流，举杯销愁愁更愁。\r\n人生在世不称意，明朝散发弄扁舟。\n\n作者：李白",
        "《将进酒》\n君不见黄河之水天上来，奔流到海不复回。\r\n君不见高堂明镜悲白发，朝如青丝暮成雪。\r\n人生得意须尽欢，莫使金樽空对月。\r\n天生我材必有用，千金散尽还复来。\r\n烹羊宰牛且为乐，会须一饮三百杯。\r\n岑夫子，丹丘生，将进酒，杯莫停。\r\n与君歌一曲，请君为我倾耳听。\r\n钟鼓馔玉不足贵，但愿长醉不复醒。\r\n古来圣贤皆寂寞，惟有饮者留其名。\r\n陈王昔时宴平乐，斗酒十千恣欢谑。\r\n主人何为言少钱，径须沽取对君酌。\r\n五花马，千金裘，\r\n呼儿将出换美酒，与尔同销万古愁。\n\n作者：李白",
        "《蜀道难》\n噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。\r\n问君西游何时还，畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉。\r\n剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟。\n\n作者：李白",
        "《下终南山过斛斯山人宿置酒》\n暮从碧山下，山月随人归。\r\n却顾所来径，苍苍横翠微。\r\n相携及田家，童稚开荆扉。\r\n绿竹入幽径，青萝拂行衣。\r\n欢言得所憩，美酒聊共挥。\r\n长歌吟松风，曲尽河星稀。\r\n我醉君复乐，陶然共忘机。\n\n作者：李白",
        "《听蜀僧濬弹琴》\n蜀僧抱绿绮，西下峨嵋峰。\r\n为我一挥手，如听万壑松。\r\n客心洗流水，馀响入霜钟。\r\n不觉碧山暮，秋云暗几重。\n\n作者：李白",
        "《登金陵凤凰台》\n凤凰台上凤凰游，凤去台空江自流。\r\n吴宫花草埋幽径，晋代衣冠成古丘。\r\n三山半落青天外，二水中分白鹭洲。\r\n总为浮云能蔽日，长安不见使人愁。\n\n作者：李白",
        "《行路难三首》\n【其一】\r\n金樽清酒斗十千，玉盘珍羞直万钱。\r\n停杯投箸不能食，拔剑四顾心茫然。\r\n欲渡黄河冰塞川，将登太行雪满山。\r\n闲来垂钓碧溪上，忽复乘舟梦日边。\r\n行路难，行路难，多歧路，今安在？\r\n长风破浪会有时，直挂云帆济沧海！\r\n【其二】\r\n大道如青天，我独不得出。\r\n羞逐长安社中儿，赤鸡白雉赌梨栗。\r\n弹剑作歌奏苦声，曳裾王门不称情。\r\n淮阴市井笑韩信，汉朝公卿忌贾生。\r\n君不见昔时燕家重郭隗，拥彗折节无嫌猜。\r\n剧辛乐毅感恩分，输肝剖胆效英才。\r\n昭王白骨萦蔓草，谁人更扫黄金台？\r\n行路难，归去来！\r\n【其三】\r\n有耳莫洗颍川水，有口莫食首阳蕨。\r\n含光混世贵无名，何用孤高比云月？\r\n吾观自古贤达人，功成不退皆殒身。\r\n子胥既弃吴江上，屈原终投湘水滨。\r\n陆机雄才岂自保？李斯税驾苦不早。\r\n华亭鹤唳讵可闻？上蔡苍鹰何足道？\r\n君不见吴中张翰称达生，秋风忽忆江东行。\r\n且乐生前一杯酒，何须身后千载名？\n\n作者：李白",
        "《人民解放军占领南京》\n钟山风雨起苍黄，百万雄师过大江。\r\n虎踞龙盘今胜昔，天翻地覆慨而慷。\r\n宜将剩勇追穷寇，不可沽名学霸王。\r\n天若有情天亦老，人间正道是沧桑。\n\n作者：毛泽东",
        "《过零丁洋》\n辛苦遭逢起一经，干戈寥落四周星。\r\n山河破碎风飘絮，身世浮沉雨打萍。\r\n惶恐滩头说惶恐，零丁洋里叹零丁。\r\n人生自古谁无死？留取丹心照汗青！\n\n作者：文天祥",
        "《正气歌》\n天地有正气，杂然赋流形。\r\n下则为河岳，上则为日星。\r\n于人曰浩然，沛乎塞苍冥。\r\n皇路当清夷，含和吐明庭。\r\n时穷节乃见，一一垂丹青。\r\n在齐太史简，在晋董狐笔。\r\n在秦张良椎，在汉苏武节。\r\n为严将军头，为嵇侍中血。\r\n为张睢阳齿，为颜常山舌。\r\n或为辽东帽，清操厉冰雪。\r\n或为出师表，鬼神泣壮烈。\r\n或为渡江楫，慷慨吞胡羯。\r\n或为击贼笏，逆竖头破裂。\r\n是气所磅礴，凛烈万古存。\r\n当其贯日月，生死安足论。\r\n地维赖以立，天柱赖以尊。\r\n三纲实系命，道义为之根。\r\n嗟予遘阳九，隶也实不力。\r\n楚囚缨其冠，传车送穷北。\r\n鼎镬甘如饴，求之不可得。\r\n阴房阗鬼火，春院閟天黑。\r\n牛骥同一皁，鸡栖凤凰食。\r\n一朝蒙雾露，分作沟中瘠。\r\n如此再寒暑，百疠自辟易。\r\n哀哉沮洳场，为我安乐国。\r\n岂有他缪巧，阴阳不能贼。\r\n顾此耿耿存，仰视浮云白。\r\n悠悠我心悲，苍天曷有极。\r\n哲人日已远，典刑在夙昔。\r\n风檐展书读，古道照颜色。\n\n作者：文天祥",
        "《书愤》\n早岁那知世事艰，中原北望气如山。\r\n楼船夜雪瓜洲渡，铁马秋风大散关。\r\n塞上长城空自许，镜中衰鬓已先斑。\r\n出师一表真名世，千载谁堪伯仲间！\n\n作者：陆游",
        "《梅花》\n墙角数枝梅，凌寒独自开。\r\n遥知不是雪，为有暗香来。\n\n作者：王安石",
        "《元日》\n爆竹声中一岁除，春风送暖入屠苏。\r\n千门万户曈曈日，总把新桃换旧符。\n\n作者：王安石",
        "《书湖阴先生壁二首》\n【其一】\r\n茅檐长扫净无苔，花木成畦手自栽。\r\n一水护田将绿绕，两山排闼送青来。\r\n【其二】\r\n桑条索漠楝花繁，风敛馀香暗度垣。\r\n黄鸟数声残午梦，尚疑身属半山园。\n\n作者：王安石",
        "《登飞来峰》\n飞来山上千寻塔，闻说鸡鸣见日升。\r\n不畏浮云遮望眼，自缘身在最高层。（自缘又作只缘）\r\n\n\n作者：王安石",
        "《泊船瓜洲》\n京口瓜洲一水间，钟山只隔数重山。\r\n春风又绿江南岸，明月何时照我还？\n\n作者：王安石",
        "《枫桥夜泊》\n月落乌啼霜满天，江枫渔火对愁眠。\r\n姑苏城外寒山寺，夜半钟声到客船。\n\n作者：张继",
        "《绮怀（其十五）》\n几回花下坐吹箫，银汉红墙入望遥。\r\n似此星辰非昨夜，为谁风露立中宵。\r\n缠绵思尽抽残茧，宛转心伤剥后蕉。\r\n三五年时三五月，可怜杯酒不曾消。\n\n作者：黄景仁",
        "《终南别业》\n中岁颇好道，晚家南山陲。\r\n兴来每独往，胜事空自知。\r\n行到水穷处，坐看云起时。\r\n偶然值林叟，谈笑无还期。\n\n作者：王维",
        "《相思》\n红豆生南国，春来发几枝？\r\n愿君多采撷，此物最相思。\n\n作者：王维",
        "《鸟鸣涧》\n人闲桂花落，夜静春山空。\r\n月出惊山鸟，时鸣春涧中。\n\n作者：王维",
        "《山居秋暝》\n空山新雨后，天气晚来秋。\r\n明月松间照，清泉石上流。\r\n竹喧归浣女，莲动下渔舟。\r\n随意春芳歇，王孙自可留。\n\n作者：王维",
        "《使至塞上》\n单车欲问边，属国过居延。\r\n征蓬出汉塞，归雁入胡天。\r\n大漠孤烟直，长河落日圆。\r\n萧关逢候骑，都护在燕然。\n\n作者：王维",
        "《九月九日忆山东兄弟》\n独在异乡为异客，每逢佳节倍思亲。\r\n遥知兄弟登高处，遍插茱萸少一人。\n\n作者：王维",
        "《汉江临泛》\n楚塞三湘接，荆门九派通。\r\n江流天地外，山色有无中。\r\n郡邑浮前浦，波澜动远空。\r\n襄阳好风日，留醉与山翁。\n\n作者：王维",
        "《送元二使安西》\n渭城朝雨浥轻尘，客舍青青柳色新。\r\n劝君更尽一杯酒，西出阳关无故人。\n\n作者：王维",
        "《送别》\n下马饮君酒，问君何所之。\r\n君言不得意，归卧南山陲。\r\n但去莫复问，白云无尽时。\n\n作者：王维",
        "《过香积寺》\n不知香积寺，数里入云峰。\r\n古木无人径，深山何处钟？\r\n泉声咽危石，日色冷青松。\r\n薄暮空潭曲，安禅制毒龙。\n\n作者：王维",
        "《辋川闲居赠裴秀才迪》\n寒山转苍翠，秋水日潺湲。\r\n倚杖柴门外，临风听暮蝉。\r\n渡头馀落日，墟里上孤烟。\r\n复值接舆醉，狂歌五柳前。\n\n作者：王维",
        "《竹里馆》\n独坐幽篁里，弹琴复长啸。\r\n深林人不知，明月来相照。\n\n作者：王维",
        "《五月十九日大雨》\n风驱急雨洒高城，云压轻雷殷地声。\r\n雨过不知龙去处，一池草色万蛙鸣。\n\n作者：刘基",
        "《辛夷坞》\n木末芙蓉花，山中发红萼。\r\n涧户寂无人，纷纷开且落。\n\n作者：王维",
        "《沈园（其一）》\n城上斜阳画角哀，沈园非复旧池台。\r\n伤心桥下春波绿，曾是惊鸿照影来。\n\n作者：陆游",
        "《国风 · 郑风 · 女曰鸡鸣》\n女曰鸡鸣，士曰昧旦。子兴视夜，明星有烂。将翱将翔，弋凫与雁。\r\n弋言加之，与子宜之。宜言饮酒，与子偕老。琴瑟在御，莫不静好。\r\n知子之来之，杂佩以赠之。知子之顺之，杂佩以问之。知子之好之，杂佩以报之。\n\n作者：无名氏",
        "《国风 · 郑风 · 子衿》\n青青子衿，悠悠我心。纵我不往，子宁不嗣音？\r\n青青子佩，悠悠我思。纵我不往，子宁不来？\r\n挑兮达兮，在城阙兮。一日不见，如三月兮。\n\n作者：无名氏",
        "《国风 · 卫风 · 木瓜》\n投我以木瓜，报之以琼琚，匪报也，永以为好也。\r\n投我以木桃，报之以琼瑶，匪报也，永以为好也。\r\n投我以木李，报之以琼玖，匪报也，永以为好也。\n\n作者：无名氏",
        "《国风 · 邶风 · 击鼓》\n击鼓其镗，踊跃用兵。\r\n土国城漕，我独南行。\r\n从孙子仲，平陈与宋。\r\n不我以归，忧心有忡。\r\n爰居爰处？爰丧其马？\r\n于以求之？于林之下。\r\n死生契阔，与子成说。\r\n执子之手，与子偕老。\r\n于嗟阔兮，不我活兮。\r\n于嗟洵兮，不我信兮。\n\n作者：无名氏",
        "《国风 · 周南 · 关雎》\n关关雎鸠，在河之洲。\r\n窈窕淑女，君子好逑。\r\n参差荇菜，左右流之。\r\n窈窕淑女，寤寐求之。\r\n求之不得，寤寐思服。\r\n悠哉悠哉，辗转反侧。\r\n参差荇菜，左右采之。\r\n窈窕淑女，琴瑟友之。\r\n参差荇菜，左右芼之。\r\n窈窕淑女，钟鼓乐之。\n\n作者：无名氏",
        "《己亥杂诗 · 其五》\n浩荡离愁白日斜，吟鞭东指即天涯。\r\n落红不是无情物，化作春泥更护花。\n\n作者：龚自珍",
        "《己亥杂诗》\n九州生气恃风雷，万马齐喑究可哀。\r\n我劝天公重抖擞，不拘一格降人才。\n\n作者：龚自珍",
        "《溪亭》\n清秋有馀思，日暮尚溪亭。\r\n高树月初白，微风酒半醒。\r\n独行穿落叶，闲坐数流萤。\r\n何处渔歌起？孤灯隔远汀。\n\n作者：林景熙",
        "《离思 · 其四》\n曾经沧海难为水，除却巫山不是云。\r\n取次花丛懒回顾，半缘修道半缘君。\n\n作者：元稹",
        "《题都城南庄》\n去年今日此门中，人面桃花相映红。\r\n人面不知何处去，桃花依旧笑春风。\n\n作者：崔护",
        "《国风 · 卫风 · 硕人》\n硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。\r\n手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。\r\n硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。\r\n河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。\n\n作者：无名氏",
        "《琵琶行》\n浔阳江头夜送客，枫叶荻花秋瑟瑟。\r\n主人下马客在船，举酒欲饮无管弦。\r\n醉不成欢惨将别，别时茫茫江浸月。\r\n忽闻水上琵琶声，主人忘归客不发。\r\n寻声暗问弹者谁？琵琶声停欲语迟。\r\n移船相近邀相见，添酒回灯重开宴。\r\n千呼万唤始出来，犹抱琵琶半遮面。\r\n转轴拨弦三两声，未成曲调先有情。\r\n弦弦掩抑声声思，似诉平生不得志。\r\n低眉信手续续弹，说尽心中无限事。\r\n轻拢慢捻抹复挑，初为《霓裳》后《六幺》。\r\n大弦嘈嘈如急雨，小弦切切如私语。\r\n嘈嘈切切错杂弹，大珠小珠落玉盘。\r\n间关莺语花底滑，幽咽泉流冰下难。\r\n冰泉冷涩弦凝绝，凝绝不通声暂歇。\r\n别有幽愁暗恨生，此时无声胜有声。\r\n银瓶乍破水浆迸，铁骑突出刀枪鸣。\r\n曲终收拨当心画，四弦一声如裂帛。\r\n东船西舫悄无言，唯见江心秋月白。\r\n沉吟放拨插弦中，整顿衣裳起敛容。\r\n自言本是京城女，家在虾蟆陵下住。\r\n十三学得琵琶成，名属教坊第一部。\r\n曲罢曾教善才服，妆成每被秋娘妒。\r\n五陵年少争缠头，一曲红绡不知数。\r\n钿头银篦击节碎，血色罗裙翻酒污。\r\n今年欢笑复明年，秋月春风等闲度。\r\n弟走从军阿姨死，暮去朝来颜色故。\r\n门前冷落鞍马稀，老大嫁作商人妇。\r\n商人重利轻别离，前月浮梁买茶去。\r\n去来江口守空船，绕船月明江水寒。\r\n夜深忽梦少年事，梦啼妆泪红阑干。\r\n我闻琵琶已叹息，又闻此语重唧唧。\r\n同是天涯沦落人，相逢何必曾相识！\r\n我从去年辞帝京，谪居卧病浔阳城。\r\n浔阳地僻无音乐，终岁不闻丝竹声。\r\n住近湓江地低湿，黄芦苦竹绕宅生。\r\n其间旦暮闻何物？杜鹃啼血猿哀鸣。\r\n春江花朝秋月夜，往往取酒还独倾。\r\n岂无山歌与村笛，呕哑嘲哳难为听。\r\n今夜闻君琵琶语，如听仙乐耳暂明。\r\n莫辞更坐弹一曲，为君翻作琵琶行。\r\n感我此言良久立，却坐促弦弦转急。\r\n凄凄不似向前声，满座重闻皆掩泣。\r\n座中泣下谁最多？江州司马青衫湿。\n\n作者：白居易",
        "《无题》\n相见时难别亦难，东风无力百花残。\r\n春蚕到死丝方尽，蜡炬成灰泪始干。\r\n晓镜但愁云鬓改，夜吟应觉月光寒。\r\n蓬山此去无多路，青鸟殷勤为探看。\n\n作者：李商隐",
        "《无题》\n昨夜星辰昨夜风，画楼西畔桂堂东。\r\n身无彩凤双飞翼，心有灵犀一点通。\r\n隔座送钩春酒暖，分曹射覆蜡灯红。\r\n嗟余听鼓应官去，走马兰台类转蓬。\n\n作者：李商隐",
        "《无题》\n来是空言去绝踪，月斜楼上五更钟。\r\n梦为远别啼难唤，书被催成墨未浓。\r\n蜡照半笼金翡翠，麝熏微度绣芙蓉。\r\n刘郎已恨蓬山远，更隔蓬山一万重。\n\n作者：李商隐",
        "《晚晴》\n深居俯夹城，春去夏犹清。\r\n天意怜幽草，人间重晚晴。\r\n并添高阁迥，微注小窗明。\r\n越鸟巢干后，归飞体更轻。\n\n作者：李商隐",
        "《寄黄几复》\n我居北海君南海，寄雁传书谢不能。\r\n桃李春风一杯酒，江湖夜雨十年灯。\r\n持家但有四立壁，治病不蕲三折肱。\r\n想得读书头已白，隔溪猿哭瘴溪藤。\n\n作者：黄庭坚",
        "《正月十五夜》\n火树银花合，星桥铁锁开。\r\n暗尘随马去，明月逐人来。\r\n游伎皆秾李，行歌尽落梅。\r\n金吾不禁夜，玉漏莫相催。\n\n作者：苏味道",
        "《易水歌》\n风萧萧兮易水寒，壮士一去兮不复还。\n\n作者：荆轲",
        "《终南山》\n太乙近天都，连山接海隅。\r\n白云回望合，青霭入看无。\r\n分野中峰变，阴晴众壑殊。\r\n欲投人处宿，隔水问樵夫。\n\n作者：王维",
        "《黄鹤楼》\n昔人已乘黄鹤去，此地空余黄鹤楼。\r\n黄鹤一去不复返，白云千载空悠悠。\r\n晴川历历汉阳树，芳草萋萋鹦鹉洲。\r\n日暮乡关何处是？烟波江上使人愁。\n\n作者：崔颢",
        "《登鹳雀楼》\n白日依山尽，黄河入海流。\r\n欲穷千里目，更上一层楼。\n\n作者：王之涣",
        "《凉州词二首 · 其一》\n黄河远上白云间，一片孤城万仞山。\r\n羌笛何须怨杨柳，春风不度玉门关。\n\n作者：王之涣",
        "《望月怀远》\n海上生明月，天涯共此时。\r\n情人怨遥夜，竟夕起相思。\r\n灭烛怜光满，披衣觉露滋。\r\n不堪盈手赠，还寝梦佳期。\n\n作者：张九龄",
        "《赋得自君之出矣》\n自君之出矣，不复理残机。\r\n思君如满月，夜夜减清辉。\n\n作者：张九龄",
        "《春夜喜雨》\n好雨知时节，当春乃发生。\r\n随风潜入夜，润物细无声。\r\n野径云俱黑，江船火独明。\r\n晓看红湿处，花重锦官城。\n\n作者：杜甫",
        "《客至》\n舍南舍北皆春水，但见群鸥日日来。\r\n花径不曾缘客扫，蓬门今始为君开。\r\n盘飧市远无兼味，樽酒家贫只旧醅。\r\n肯与邻翁相对饮，隔篱呼取尽馀杯。\n\n作者：杜甫",
        "《旅夜书怀》\n细草微风岸，危樯独夜舟。\r\n星垂平野阔，月涌大江流。\r\n名岂文章著，官应老病休。\r\n飘飘何所似？天地一沙鸥。\n\n作者：杜甫",
        "《登岳阳楼》\n昔闻洞庭水，今上岳阳楼。\r\n吴楚东南坼，乾坤日夜浮。\r\n亲朋无一字，老病有孤舟。\r\n戎马关山北，凭轩涕泗流。\n\n作者：杜甫",
        "《登高》\n风急天高猿啸哀，渚清沙白鸟飞回。\r\n无边落木萧萧下，不尽长江滚滚来。\r\n万里悲秋常作客，百年多病独登台。\r\n艰难苦恨繁霜鬓，潦倒新停浊酒杯。\n\n作者：杜甫",
        "《白雪歌送武判官归京》\n北风卷地白草折，胡天八月即飞雪。\r\n忽如一夜春风来，千树万树梨花开。\r\n散入珠帘湿罗幕，狐裘不暖锦衾薄。\r\n将军角弓不得控，都护铁衣冷难着。\r\n瀚海阑干百丈冰，愁云惨淡万里凝。\r\n中军置酒饮归客，胡琴琵琶与羌笛。\r\n纷纷暮雪下辕门，风掣红旗冻不翻。\r\n轮台东门送君去，去时雪满天山路。\r\n山回路转不见君，雪上空留马行处。\n\n作者：岑参",
        "《古诗十九首 · 行行重行行》\n行行重行行，与君生别离。\r\n相去万余里，各在天一涯；\r\n道路阻且长，会面安可知？\r\n胡马依北风，越鸟巢南枝。\r\n相去日已远，衣带日已缓；\r\n浮云蔽白日，游子不顾反。\r\n思君令人老，岁月忽已晚。\r\n弃捐勿复道，努力加餐饭。\n\n作者：无名氏",
        "《古诗十九首 · 青青河畔草》\n青青河畔草，郁郁园中柳。\r\n盈盈楼上女，皎皎当窗牖。\r\n娥娥红粉妆，纤纤出素手。\r\n昔为倡家女，今为荡子妇。\r\n荡子行不归，空床难独守。\n\n作者：无名氏",
        "《古诗十九首 · 庭中有奇树》\n庭中有奇树，绿叶发华滋。\r\n攀条折其荣，将以遗所思。\r\n馨香盈怀袖，路远莫致之。\r\n此物何足贵，但感别经时。\n\n作者：无名氏",
        "《古诗十九首 · 迢迢牵牛星》\n迢迢牵牛星，皎皎河汉女。\r\n纤纤擢素手，札札弄机杼。\r\n终日不成章，泣涕零如雨。\r\n河汉清且浅，相去复几许？\r\n盈盈一水间，脉脉不得语。\n\n作者：两汉乐府",
        "《古诗十九首 · 生年不满百》\n生年不满百，常怀千岁忧。\r\n昼短苦夜长，何不秉烛游！\r\n为乐当及时，何能待来兹。\r\n愚者爱惜费，但为后世嗤。\r\n仙人王子乔，难可与等期。\n\n作者：无名氏",
        "《木兰诗》\n唧唧复唧唧，木兰当户织。不闻机杼声，惟闻女叹息。\r\n问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。\r\n万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，木兰不用尚书郎；愿驰千里足，送儿还故乡。\r\n爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，着我旧时裳，当窗理云鬓，对镜贴花黄。出门看火伴，火伴皆惊忙：同行十二年，不知木兰是女郎。\r\n雄兔脚扑朔，雌兔眼迷离；双兔傍地走，安能辨我是雄雌？\n\n作者：无名氏",
        "《古诗为焦仲卿妻作 · 孔雀东南飞》\n孔雀东南飞，五里一徘徊。\r\n「十三能织素，十四学裁衣，十五弹箜篌，十六诵诗书。十七为君妇，心中常苦悲。君既为府吏，守节情不移，贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施，便可白公姥，及时相遣归。」\r\n府吏得闻之，堂上启阿母：「儿已薄禄相，幸复得此妇，结发同枕席，黄泉共为友。共事二三年，始尔未为久，女行无偏斜，何意致不厚？」\r\n阿母谓府吏：「何乃太区区！此妇无礼节，举动自专由，吾意久怀忿，汝岂得自由！东家有贤女，自名秦罗敷，可怜体无比，阿母为汝求。便可速遣之，遣去慎莫留！」\r\n府吏长跪告：「伏惟启阿母，今若遣此妇，终老不复取！」\r\n阿母得闻之，槌床便大怒：「小子无所畏，何敢助妇语！吾已失恩义，会不相从许！」\r\n府吏默无声，再拜还入户，举言谓新妇，哽咽不能语：「我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。」\r\n新妇谓府吏：「勿复重纷纭。往昔初阳岁，谢家来贵门。奉事循公姥，进止敢自专？昼夜勤作息。伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！」\r\n鸡鸣外欲曙，新妇起严妆。着我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。\r\n上堂拜阿母，阿母怒不止。「昔作女儿时，生小出野里，本自无教训，兼愧贵家子。受母钱帛多，不堪母驱使。今日还家去，念母劳家里。」却与小姑别，泪落连珠子。「新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。」出门登车去，涕落百馀行。\r\n府吏马在前，新妇车在后，隐隐何甸甸，俱会大道口。下马入车中，低头共耳语：「誓不相隔卿，且暂还家去；吾今且赴府，不久当还归，誓天不相负！」\r\n新妇谓府吏：「感君区区怀！君既若见录，不久望君来。君当做磐石，妾当做蒲苇，蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。」举手长劳劳，二情同依依。\r\n入门上家堂，进退无颜仪。阿母大拊掌，不图子自归：「十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？」兰芝惭阿母：「儿实无罪过。」阿母大悲摧。\r\n还家十馀日，县令遣媒来。云有第三郎，窈窕世无双，年始十八九，便言多令才。\r\n阿母谓阿女：「汝可去应之。」\r\n阿女含泪答：「兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。」\r\n阿母白媒人：「贫贱有此女，始适还家门。不堪吏人妇，岂合令郎君？幸可广问讯，不得便相许。」媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主薄通语言。直说太守家，有此令郎君，既欲结大义，故遣来贵门。\r\n阿母谢媒人：「女子先有誓，老姥岂敢言！」\r\n阿兄得闻之，怅然心中烦，举言谓阿妹：「作计何不量！先嫁得府吏，后嫁得郎君，否泰如天地，足以荣汝身。不嫁义郎体，其往欲何云？」\r\n兰芝仰头答：「理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。」\r\n媒人下床去，诺诺复尔尔。还部白府君：「下官奉使命，言谈大有缘。」府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡，婀娜随风转。金车玉作轮，踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。\r\n阿母谓阿女：「适得府君书，明日来迎汝。何不作衣裳？莫令事不举！」\r\n阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。\r\n府吏闻此变，因求假暂归。未至二三里，摧藏马悲哀。新妇识马声，蹑履向逢迎。怅然遥相望，知是故人来。举手拍马鞍，嗟叹使心伤：「自君别我后，人事不可量。果不如先愿，又非君所详。我有亲父母，逼迫兼弟兄，以我应他人，君还何所望！」\r\n府吏谓新妇：「贺卿得高迁！磐石方且厚，可以卒千年。蒲苇一时韧，便作旦夕间。卿当日胜贵，吾独向黄泉！」\r\n新妇谓府吏：「何意出此言！同是被逼迫，君尔妾亦然。黄泉下相见，勿违今日言！」执手分道去，各各还家门。生人作死别，恨恨那可论？念与世间辞，千万不复全！\r\n府吏还家去，上堂拜阿母：「今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！」\r\n阿母得闻之，零泪应声落：「汝是大家子，仕宦于台阁，慎勿为妇死，贵贱轻何薄！东家有贤女，窈窕艳城郭，阿母为汝求，便复在旦夕。」\r\n府吏再拜还，长叹空房中，作计乃尔立。转头向户里，渐见愁煎迫。\r\n其日牛马嘶，新妇入青庐。奄奄黄昏后，寂寂人定初。「我命绝今日，魂去尸长留！」揽裙脱丝履，举身赴清池。\r\n府吏闻此事，心知长别离，徘徊庭树下，自挂东南枝。\r\n两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯，仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘！\n\n作者：两汉乐府",
        "《长恨歌》\n汉皇重色思倾国，御宇多年求不得。\r\n杨家有女初长成，养在深闺人未识。\r\n天生丽质难自弃，一朝选在君王侧。\r\n回眸一笑百媚生，六宫粉黛无颜色。\r\n春寒赐浴华清池，温泉水滑洗凝脂。\r\n侍儿扶起娇无力，始是新承恩泽时。\r\n云鬓花颜金步摇，芙蓉帐暖度春宵。\r\n春宵苦短日高起，从此君王不早朝。\r\n承欢侍宴无闲暇，春从春游夜专夜。\r\n后宫佳丽三千人，三千宠爱在一身。\r\n金屋妆成娇侍夜，玉楼宴罢醉和春。\r\n姊妹弟兄皆列土，可怜光彩生门户。\r\n遂令天下父母心，不重生男重生女。\r\n骊宫高处入青云，仙乐风飘处处闻。\r\n缓歌慢舞凝丝竹，尽日君王看不足。\r\n渔阳鼙鼓动地来，惊破霓裳羽衣曲。\r\n九重城阙烟尘生，千乘万骑西南行。\r\n翠华摇摇行复止，西出都门百余里。\r\n六军不发无奈何，宛转蛾眉马前死。\r\n花钿委地无人收，翠翘金雀玉搔头。\r\n君王掩面救不得，回看血泪相和流。\r\n黄埃散漫风萧索，云栈萦纡登剑阁。\r\n峨嵋山下少人行，旌旗无光日色薄。\r\n蜀江水碧蜀山青，圣主朝朝暮暮情。\r\n行宫见月伤心色，夜雨闻铃肠断声。\r\n天旋日转回龙驭，到此踌躇不能去。\r\n马嵬坡下泥土中，不见玉颜空死处。\r\n君臣相顾尽沾衣，东望都门信马归。\r\n归来池苑皆依旧，太液芙蓉未央柳。\r\n芙蓉如面柳如眉，对此如何不泪垂。\r\n春风桃李花开日，秋雨梧桐叶落时。\r\n西宫南苑多秋草，落叶满阶红不扫。\r\n梨园弟子白发新，椒房阿监青娥老。\r\n夕殿萤飞思悄然，孤灯挑尽未成眠。\r\n迟迟钟鼓初长夜，耿耿星河欲曙天。\r\n鸳鸯瓦冷霜华重，翡翠衾寒谁与共。\r\n悠悠生死别经年，魂魄不曾来入梦。\r\n临邛道士鸿都客，能以精诚致魂魄。\r\n为感君王辗转思，遂教方士殷勤觅。\r\n排空驭气奔如电，升天入地求之遍。\r\n上穷碧落下黄泉，两处茫茫皆不见。\r\n忽闻海上有仙山，山在虚无缥缈间。\r\n楼阁玲珑五云起，其中绰约多仙子。\r\n中有一人字太真，雪肤花貌参差是。\r\n金阙西厢叩玉扃，转教小玉报双成。\r\n闻道汉家天子使，九华帐里梦魂惊。\r\n揽衣推枕起徘徊，珠箔银屏迤逦开。\r\n云鬓半偏新睡觉，花冠不整下堂来。\r\n风吹仙袂飘飖举，犹似霓裳羽衣舞。\r\n玉容寂寞泪阑干，梨花一枝春带雨。\r\n含情凝睇谢君王，一别音容两渺茫。\r\n昭阳殿里恩爱绝，蓬莱宫中日月长。\r\n回头下望人寰处，不见长安见尘雾。\r\n惟将旧物表深情，钿合金钗寄将去。\r\n钗留一股合一扇，钗擘黄金合分钿。\r\n但教心似金钿坚，天上人间会相见。\r\n临别殷勤重寄词，词中有誓两心知。\r\n七月七日长生殿，夜半无人私语时。\r\n在天愿作比翼鸟，在地愿为连理枝。\r\n天长地久有时尽，此恨绵绵无绝期。\n\n作者：白居易",
        "《长歌行》\n青青园中葵，朝露待日晞。\r\n阳春布德泽，万物生光辉。\r\n常恐秋节至，焜黄华叶衰。\r\n百川东到海，何时复西归？\r\n少壮不努力，老大徒伤悲！\n\n作者：两汉乐府",
        "《赠卫八处士》\n人生不相见，动如参与商。\r\n今夕复何夕，共此灯烛光。\r\n少壮能几时，鬓发各已苍。\r\n访旧半为鬼，惊呼热中肠。\r\n焉知二十载，重上君子堂。\r\n昔别君未婚，儿女忽成行。\r\n怡然敬父执，问我来何方。\r\n问答乃未已，驱儿罗酒浆。\r\n夜雨剪春韭，新炊间黄粱。\r\n主称会面难，一举累十觞。\r\n十觞亦不醉，感子故意长。\r\n明日隔山岳，世事两茫茫。\n\n作者：杜甫",
        "《桃花庵歌》\n桃花坞里桃花庵，桃花庵下桃花仙；\r\n桃花仙人种桃树，又摘桃花换酒钱。\r\n酒醒只在花前坐，酒醉还来花下眠；\r\n半醒半醉日复日，花落花开年复年。\r\n不愿鞠躬车马前，但愿老死花酒间；\r\n车尘马足贵者趣，酒盏花枝贫者缘。\r\n若将富贵比贫者，一在平地一在天；\r\n若将贫贱比车马，他得驱驰我得闲。\r\n世人笑我忒疯癫，我笑他人看不穿；\r\n记得五陵豪杰墓，无酒无花锄作田。\n\n作者：唐寅",
        "《凉州词二首 · 其一》\n葡萄美酒夜光杯，欲饮琵琶马上催。\r\n醉卧沙场君莫笑，古来征战几人回？\n\n作者：王翰（子羽）",
        "《陇西行四首（其二）》\n誓扫匈奴不顾身，五千貂锦丧胡尘。\r\n可怜无定河边骨，犹是春闺梦里人。\n\n作者：陈陶",
        "《七绝》\n心在山东身在吴，飘蓬江海谩嗟吁。\r\n他时若遂凌云志，敢笑黄巢不丈夫。\n\n作者：施耐庵",
        "《雁门太守行》\n黑云压城城欲摧，甲光向日金鳞开。\r\n角声满天秋色里，塞上燕脂凝夜紫。\r\n半卷红旗临易水，霜重鼓寒声不起。\r\n报君黄金台上意，提携玉龙为君死。\n\n作者：李贺",
        "《南园十三首（其五）》\n男儿何不带吴钩，收取关山五十州？\r\n请君暂上凌烟阁，若个书生万户侯？\n\n作者：李贺",
        "《李凭箜篌引》\n吴丝蜀桐张高秋，空山凝云颓不流。\r\n江娥啼竹素女愁，李凭中国弹箜篌。\r\n昆山玉碎凤凰叫，芙蓉泣露香兰笑。\r\n十二门前融冷光，二十三丝动紫皇。\r\n女娲炼石补天处，石破天惊逗秋雨。\r\n梦入神山教神妪，老鱼跳波瘦蛟舞。\r\n吴质不眠倚桂树，露脚斜飞湿寒兔。\n\n作者：李贺",
        "《江南逢李龟年》\n岐王宅里寻常见，崔九堂前几度闻。\r\n正是江南好风景，落花时节又逢君。\n\n作者：杜甫",
        "《归园田居（其三）》\n种豆南山下，草盛豆苗稀。\r\n晨兴理荒秽，带月荷锄归。\r\n道狭草木长，夕露沾我衣。\r\n衣沾不足惜，但使愿无违。\n\n作者：陶渊明",
        "《塞下曲》\n月黑雁飞高，单于夜遁逃。\r\n欲将轻骑逐，大雪满弓刀。\n\n作者：卢纶",
        "《清明》\n清明时节雨纷纷，路上行人欲断魂。\r\n借问酒家何处有？牧童遥指杏花村。\n\n作者：杜牧",
        "《山行》\n远上寒山石径斜，白云生处有人家。\r\n停车坐爱枫林晚，霜叶红于二月花。\n\n作者：杜牧",
        "《夜雪》\n已讶衾枕冷，复见窗户明。\r\n夜深知雪重，时闻折竹声。\n\n作者：白居易",
        "《众星罗列》\n众星罗列夜明深，岩点孤灯月未沉。\r\n圆满光华不磨镜，挂在青天是我心。\n\n作者：寒山",
        "《杳杳寒山道》\n杳杳寒山道，落落冷涧滨。\r\n啾啾常有鸟，寂寂更无人。\r\n淅淅风吹面，纷纷雪积身。\r\n朝朝不见日，岁岁不知春。\n\n作者：寒山",
        "《夜上受降城闻笛》\n回乐峰前沙似雪，受降城外月如霜。\r\n不知何处吹芦管，一夜征人尽望乡。\n\n作者：李益",
        "《寻南溪常山道人隐居》\n一路经行处，莓苔见履痕。\r\n白云依静渚，春草闭闲门。\r\n过雨看松色，随山到水源。\r\n溪花与禅意，相对亦忘言。\n\n作者：刘长卿",
        "《十一月四日风雨大作（其二）》\n僵卧孤村不自哀，尚思为国戍轮台。\r\n夜阑卧听风吹雨，铁马冰河入梦来。\n\n作者：陆游",
        "《送僧归日本》\n上国随缘住，来途若梦行。\r\n浮天沧海远，去世法舟轻。\r\n水月通禅寂，鱼龙听梵声。\r\n惟怜一灯影，万里眼中明。\n\n作者：钱起",
        "《省试湘灵鼓瑟》\n善鼓云和瑟，常闻帝子灵。\r\n冯夷空自舞，楚客不堪听。\r\n苦调凄金石，清音入杳冥。\r\n苍梧来怨慕，白芷动芳馨。\r\n流水传潇浦，悲风过洞庭。\r\n曲终人不见，江上数峰青。\n\n作者：钱起",
        "《登科后》\n昔日龌龊不足夸，今朝放荡思无涯。\r\n春风得意马蹄疾，一日看尽长安花。\n\n作者：孟郊",
        "《滁州西涧》\n独怜幽草涧边生，上有黄鹂深树鸣。\r\n春潮带雨晚来急，野渡无人舟自横。\n\n作者：韦应物",
        "《八阵图》\n功盖三分国，名成八阵图。\r\n江流石不转，遗恨失吞吴。\n\n作者：杜甫",
        "《次北固山下》\n客路青山外，行舟绿水前。\r\n潮平两岸阔，风正一帆悬。\r\n海日生残夜，江春入旧年。\r\n乡书何处达？归雁洛阳边。\n\n作者：王湾",
        "《春雨》\n怅卧新春白袷衣，白门寥落意多违。\r\n红楼隔雨相望冷，珠箔飘灯独自归。\r\n远路应悲春晼晚，残宵犹得梦依稀。\r\n玉珰缄札何由达，万里云罗一雁飞。\n\n作者：李商隐",
        "《题破山寺后禅院》\n清晨入古寺，初日照高林。\r\n曲径通幽处，禅房花木深。\r\n山光悦鸟性，潭影空人心。\r\n万籁此都寂，但余钟磬音。\n\n作者：常建",
        "《无题》\n飒飒东风细雨来，芙蓉塘外有轻雷。\r\n金蟾啮锁烧香入，玉虎牵丝汲井回。\r\n贾氏窥帘韩掾少，宓妃留枕魏王才。\r\n春心莫共花争发，一寸相思一寸灰。\n\n作者：李商隐",
        "《怨情》\n美人卷珠帘，深坐颦蛾眉。\r\n但见泪痕湿，不知心恨谁。\n\n作者：李白",
        "《山中问答》\n问余何意栖碧山，笑而不答心自闲。\r\n桃花流水窅然去，别有天地非人间。\n\n作者：李白",
        "《滞雨》\n滞雨长安夜，残灯独客愁。\r\n故乡云水地，归梦不宜秋。\n\n作者：李商隐",
        "《喜见外弟又言别》\n十年离乱后，长大一相逢。\r\n问姓惊初见，称名忆旧容。\r\n别来沧海事，语罢暮天钟。\r\n明日巴陵道，秋山又几重。\n\n作者：李益",
        "《江南春》\n千里莺啼绿映红，水村山郭酒旗风。\r\n南朝四百八十寺，多少楼台烟雨中。\n\n作者：杜牧",
        "《钱塘湖春行》\n孤山寺北贾亭西，水面初平云脚低。\r\n几处早莺争暖树，谁家新燕啄春泥。\r\n乱花渐欲迷人眼，浅草才能没马蹄。\r\n最爱湖东行不足，绿杨阴里白沙堤。\n\n作者：白居易",
        "《自题小像》\n灵台无计逃神矢，风雨如磐暗故园。\r\n寄意寒星荃不察，我以我血荐轩辕。\n\n作者：鲁迅",
        "《自嘲》\n运交华盖欲何求，未敢翻身已碰头。\r\n破帽遮颜过闹市，漏船载酒泛中流。\r\n横眉冷对千夫指，俯首甘为孺子牛。\r\n躲进小楼成一统，管他冬夏与春秋。\n\n作者：鲁迅",
        "《狱中题壁》\n望门投止思张俭，忍死须臾待杜根。\r\n我自横刀向天笑，去留肝胆两昆仑。\n\n作者：谭嗣同",
        "《逢雪宿芙蓉山主人》\n日暮苍山远，天寒白屋贫。\r\n柴门闻犬吠，风雪夜归人。\n\n作者：刘长卿",
        "《读山海经（其十）》\n精卫衔微木，将以填沧海。\r\n刑天舞干戚，猛志固常在。\r\n同物既无虑，化去不复悔。\r\n徒设在昔心，良辰讵可待！\n\n作者：陶渊明",
        "《感遇（其一）》\n兰叶春葳蕤，桂华秋皎洁。\r\n欣欣此生意，自尔为佳节。\r\n谁知林栖者，闻风坐相悦。\r\n草木有本心，何求美人折？\n\n作者：张九龄",
        "《感遇（其七）》\n江南有丹橘，经冬犹绿林。\r\n岂伊地气暖，自有岁寒心。\r\n可以荐嘉客，奈何阻重深。\r\n运命惟所遇，循环不可寻。\r\n徒言树桃李，此木岂无阴。\n\n作者：张九龄",
        "《春思》\n燕草如碧丝，秦桑低绿枝。\r\n当君怀归日，是妾断肠时。\r\n春风不相识，何事入罗帏？\n\n作者：李白",
        "《佳人》\n绝代有佳人，幽居在空谷。\r\n自云良家子，零落依草木。\r\n关中昔丧乱，兄弟遭杀戮。\r\n官高何足论，不得收骨肉。\r\n世情恶衰歇，万事随转烛。\r\n夫壻轻薄儿，新人美如玉。\r\n合昏尚知时，鸳鸯不独宿。\r\n但见新人笑，那闻旧人哭。\r\n在山泉水清，出山泉水浊。\r\n侍婢卖珠回，牵萝补茅屋。\r\n摘花不插发，采柏动盈掬。\r\n天寒翠袖薄，日暮倚修竹。\n\n作者：杜甫",
        "《送綦毋潜落第还乡》\n圣代无隐者，英灵尽来归。\r\n遂令东山客，不得顾采薇。\r\n既至金门远，孰云吾道非。\r\n江淮度寒食，京洛缝春衣。\r\n置酒临长道，同心与我违。\r\n行当浮桂棹，未几拂荆扉。\r\n远树带行客，孤城当落晖。\r\n吾谋适不用，勿谓知音稀。\n\n作者：王维",
        "《青溪》\n言入黄花川，每逐青溪水。\r\n随山将万转，趣途无百里。\r\n声喧乱石中，色静深松里。\r\n漾漾泛菱荇，澄澄映葭苇。\r\n我心素已闲，清川澹如此。\r\n请留磐石上，垂钓将已矣。\n\n作者：王维",
        "《渭川田家》\n斜阳照墟落，穷巷牛羊归。\r\n野老念牧童，倚杖候荆扉。\r\n雉雊麦苗秀，蚕眠桑叶稀。\r\n田夫荷锄至，相见语依依。\r\n即此羡闲逸，怅然吟式微。\n\n作者：王维",
        "《西施咏》\n艳色天下重，西施宁久微？\r\n朝为越溪女，暮作吴宫妃。\r\n贱日岂殊众，贵来方悟稀。\r\n邀人傅脂粉，不自着罗衣。\r\n君宠益娇态，君怜无是非。\r\n当时浣纱伴，莫得同车归。\r\n持谢邻家子，效颦安可希！\n\n作者：王维",
        "《秋登兰山寄张五》\n北山白云里，隐者自怡悦。\r\n相望试登高，心随雁飞灭。\r\n愁因薄暮起，兴是清秋发。\r\n时见归村人，沙行渡头歇。\r\n天边树若荠，江畔洲如月。\r\n何当载酒来，共醉重阳节。\n\n作者：孟浩然",
        "《夏日南亭怀辛大》\n山光忽西落，池月渐东上。\r\n散发乘夕凉，开轩卧闲敞。\r\n荷风送香气，竹露滴清响。\r\n欲取鸣琴弹，恨无知音赏。\r\n感此怀故人，终宵劳梦想。\n\n作者：孟浩然",
        "《宿业师山房待丁大不至》\n夕阳度西岭，群壑倏已暝。\r\n松月生夜凉，风泉满清听。\r\n樵人归欲尽，烟鸟栖初定。\r\n之子期宿来，孤琴候萝径。\n\n作者：孟浩然",
        "《同从弟南斋玩月忆山阴崔少府》\n高卧南斋时，开帷月初吐。\r\n清辉澹水木，演漾在窗户。\r\n冉冉几盈虚，澄澄变今古。\r\n美人清江畔，是夜越吟苦。\r\n千里共如何，微风吹兰杜。\n\n作者：王昌龄",
        "《寻西山隐者不遇》\n绝顶一茅茨，直上三十里。\r\n扣关无僮仆，窥室唯案几。\r\n若非巾柴车，应是钓秋水。\r\n差池不相见，黾勉空仰止。\r\n草色新雨中，松声晚窗里。\r\n及兹契幽绝，自足荡心耳。\r\n虽无宾主意，颇得清净理。\r\n兴尽方下山，何必待之子。\n\n作者：丘为",
        "《宿王昌龄隐居》\n清溪深不测，隐处唯孤云。\r\n松际露微月，清光犹为君。\r\n茅亭宿花影，药院滋苔纹。\r\n余亦谢时去，西山鸾鹤群。\n\n作者：常建",
        "《春泛若耶溪》\n幽意无断绝，此去随所偶。\r\n晚风吹行舟，花路入溪口。\r\n际夜转西壑，隔山望南斗。\r\n潭烟飞溶溶，林月低向后。\r\n生事且弥漫，愿为持竿叟。\n\n作者：綦毋潜",
        "《与高适薛据同登慈恩寺浮图》\n塔势如涌出，孤高耸天宫。\r\n登临出世界，蹬道盘虚空。\r\n突兀压神州，峥嵘如鬼工。\r\n四角碍白日，七层摩苍穹。\r\n下窥指高鸟，俯听闻惊风。\r\n连山若波涛，奔走似朝东。\r\n青槐夹驰道，宫馆何玲珑。\r\n秋色从西来，苍然满关中。\r\n五陵北原上，万古青蒙蒙。\r\n净理了可悟，胜因夙所宗。\r\n誓将挂冠去，觉道资无穷。\n\n作者：岑参",
        "《贼退示官吏》\n昔岁逢太平，山林二十年。\r\n泉源在庭户，洞壑当门前。\r\n井税有常期，日晏犹得眠。\r\n忽然遭世变，数岁亲戎旃。\r\n今来典斯郡，山夷又纷然。\r\n城小贼不屠，人贫伤可怜。\r\n是以陷邻境，此州独见全。\r\n使臣将王命，岂不如贼焉？\r\n今彼征敛者，迫之如火煎。\r\n谁能绝人命，以作时世贤！\r\n思欲委符节，引竿自刺船。\r\n将家就鱼麦，归老江湖边。\n\n作者：元结",
        "《初发扬子寄元大校书》\n凄凄去亲爱，泛泛入烟雾。\r\n归棹洛阳人，残钟广陵树。\r\n今朝此为别，何处还相遇。\r\n世事波上舟，沿洄安得住！\n\n作者：韦应物",
        "《寄全椒山中道士》\n今朝郡斋冷，忽念山中客。\r\n涧底束荆薪，归来煮白石。\r\n欲持一瓢酒，远慰风雨夕。\r\n落叶满空山，何处寻行迹？\n\n作者：韦应物",
        "《长安遇冯著》\n客从东方来，衣上灞陵雨。\r\n问客何为来，采山因买斧。\r\n冥冥花正开，飏飏燕新乳。\r\n昨别今已春，鬓丝生几缕。\n\n作者：韦应物",
        "《夕次盱眙县》\n落帆逗淮镇，停舫临孤驿。\r\n浩浩风起波，冥冥日沉夕。\r\n人归山郭暗，雁下芦洲白。\r\n独夜忆秦关，听钟未眠客。\n\n作者：韦应物",
        "《东郊》\n吏舍跼终年，出郊旷清曙。\r\n杨柳散和风，青山澹吾虑。\r\n依丛适自憩，缘涧还复去。\r\n微雨霭芳原，春鸠鸣何处。\r\n乐幽心屡止，遵事迹犹遽。\r\n终罢斯结庐，慕陶直可庶。\n\n作者：韦应物",
        "《送杨氏女》\n永日方戚戚，出行复悠悠。\r\n女子今有行，大江溯轻舟。\r\n尔辈苦无恃，抚念益慈柔。\r\n幼为长所育，两别泣不休。\r\n对此结中肠，义往难复留。\r\n自小阙内训，事姑贻我忧。\r\n赖兹托令门，任恤庶无尤。\r\n贫俭诚所尚，资从岂待周。\r\n孝恭遵妇道，容止顺其猷。\r\n别离在今晨，见尔当何秋。\r\n居闲始自遣，临感忽难收。\r\n归来视幼女，零泪缘缨流。\n\n作者：韦应物",
        "《晨诣超师院读禅经》\n汲井漱寒齿，清心拂尘服。\r\n闲持贝叶书，步出东斋读。\r\n真源了无取，妄迹世所逐。\r\n遗言冀可冥，缮性何由熟。\r\n道人庭宇静，苔色连深竹。\r\n日出雾露余，青松如膏沐。\r\n澹然离言说，悟悦心自足。\n\n作者：柳宗元",
        "《溪居》\n久为簪组累，幸此南夷谪。\r\n闲依农圃邻，偶似山林客。\r\n晓耕翻露草，夜榜响溪石。\r\n来往不逢人，长歌楚天碧。\n\n作者：柳宗元",
        "《塞下曲 · 其一》\n蝉鸣空桑林，八月萧关道。\r\n出塞入塞寒，处处黄芦草。\r\n从来幽并客，皆共尘沙老。\r\n莫学游侠儿，矜夸紫骝好。\n\n作者：王昌龄",
        "《塞下曲 · 其二》\n饮马渡秋水，水寒风似刀。\r\n平沙日未没，黯黯见临洮。\r\n昔日长城战，咸言意气高。\r\n黄尘足今古，白骨乱蓬蒿。\n\n作者：王昌龄",
        "《关山月》\n明月出天山，苍茫云海间。\r\n长风几万里，吹度玉门关。\r\n汉下白登道，胡窥青海湾。\r\n由来征战地，不见有人还。\r\n戍客望边邑，思归多苦颜。\r\n高楼当此夜，叹息未应闲。\n\n作者：李白",
        "《把酒问月》\n青天有月来几时？我今停杯一问之。\r\n人攀明月不可得，月行却与人相随。\r\n皎如飞镜临丹阙，绿烟灭尽清辉发。\r\n但见宵从海上来，宁知晓向云间没。\r\n白兔捣药秋复春，嫦娥孤栖与谁邻？\r\n今人不见古时月，今月曾经照古人。\r\n古人今人若流水，共看明月皆如此。\r\n唯愿当歌对酒时，月光长照金樽里。\n\n作者：李白",
        "《烈女操》\n梧桐相待老，鸳鸯会双死。\r\n贞妇贵殉夫，舍生亦如此。\r\n波澜誓不起，妾心古井水。\n\n作者：孟郊",
        "《登幽州台歌》\n前不见古人，后不见来者。\r\n念天地之悠悠，独怆然而涕下！\n\n作者：陈子昂",
        "《古意》\n男儿事长征，少小幽燕客。\r\n赌胜马蹄下，由来轻七尺。\r\n杀人莫敢前，须如猬毛磔。\r\n黄云陇底白雪飞，未得报恩不能归。\r\n辽东小妇年十五，惯弹琵琶解歌舞。\r\n今为羌笛出塞声，使我三军泪如雨。\n\n作者：李颀",
        "《送陈章甫》\n四月南风大麦黄，枣花未落桐叶长。\r\n青山朝别暮还见，嘶马出门思旧乡。\r\n陈侯立身何坦荡，虬须虎眉仍大颡。\r\n腹中贮书一万卷，不肯低头在草莽。\r\n东门酤酒饮我曹，心轻万事皆鸿毛。\r\n醉卧不知白日暮，有时空望孤云高。\r\n长河浪头连天黑，津口停舟渡不得。\r\n郑国游人未及家，洛阳行子空叹息。\r\n闻道故林相识多，罢官昨日今如何。\n\n作者：李颀",
        "《琴歌》\n主人有酒欢今夕，请奏鸣琴广陵客。\r\n月照城头乌半飞，霜凄万树风入衣。\r\n铜炉华烛烛增辉，初弹渌水后楚妃。\r\n一声已动物皆静，四座无言星欲稀。\r\n清淮奉使千馀里，敢告云山从此始。\n\n作者：李颀",
        "《听董大弹胡笳声兼寄语弄房给事》\n蔡女昔造胡笳声，一弹一十有八拍。\r\n胡人落泪沾边草，汉使断肠对归客。\r\n古戍苍苍烽火寒，大荒沉沉飞雪白。\r\n先拂商弦后角羽，四郊秋叶惊摵摵。\r\n董夫子，通神明，深山窃听来妖精。\r\n言迟更速皆应手，将往复旋如有情。\r\n空山百鸟散还合，万里浮云阴且晴。\r\n嘶酸雏雁失群夜，断绝胡儿恋母声。\r\n川为静其波，鸟亦罢其鸣。\r\n乌孙部落家乡远，逻娑沙尘哀怨生。\r\n幽音变调忽飘洒，长风吹林雨堕瓦。\r\n迸泉飒飒飞木末，野鹿呦呦走堂下。\r\n长安城连东掖垣，凤凰池对青琐门。\r\n高才脱略名与利，日夕望君抱琴至。\n\n作者：李颀",
        "《听安万善吹觱篥歌》\n南山截竹为觱篥，此乐本自龟兹出。\r\n流传汉地曲转奇，凉州胡人为我吹。\r\n傍邻闻者多叹息，远客思乡皆泪垂。\r\n世人解听不解赏，长飙风中自来往。\r\n枯桑老柏寒飕飗，九雏鸣凤乱啾啾。\r\n龙吟虎啸一时发，万籁百泉相与秋。\r\n忽然更作渔阳掺，黄云萧条白日暗。\r\n变调如闻杨柳春，上林繁花照眼新。\r\n岁夜高堂列明烛，美酒一杯声一曲。\n\n作者：李颀",
        "《夜归鹿门歌》\n山寺钟鸣昼已昏，渔梁渡头争渡喧。\r\n人随沙岸向江村，余亦乘舟归鹿门。\r\n鹿门月照开烟树，忽到庞公栖隐处。\r\n岩扉松径长寂寥，惟有幽人自来去。\n\n作者：孟浩然",
        "《庐山谣寄卢侍御虚舟》\n我本楚狂人，凤歌笑孔丘。\r\n手持绿玉杖，朝别黄鹤楼。\r\n五岳寻仙不辞远，一生好入名山游。\r\n庐山秀出南斗傍，屏风九叠云锦张，\r\n影落明湖青黛光。\r\n金阙前开二峰长，银河倒挂三石梁。\r\n香炉瀑布遥相望，回崖沓嶂凌苍苍。\r\n翠影红霞映朝日，鸟飞不到吴天长。\r\n登高壮观天地间，大江茫茫去不还。\r\n黄云万里动风色，白波九道流雪山。\r\n好为庐山谣，兴因庐山发。\r\n闲窥石镜清我心，谢公行处苍苔没。\r\n早服还丹无世情，琴心三叠道初成。\r\n遥见仙人彩云里，手把芙蓉朝玉京。\r\n先期汗漫九垓上，愿接卢敖游太清。\n\n作者：李白",
        "《金陵酒肆留别》\n风吹柳花满店香，吴姬压酒唤客尝。\r\n金陵子弟来相送，欲行不行各尽觞。\r\n请君试问东流水，别意与之谁短长。\n\n作者：李白",
        "《走马川行奉送封大夫出师西征》\n君不见走马川行雪海边，平沙莽莽黄入天。\r\n轮台九月风夜吼，一川碎石大如斗，随风满地石乱走。\r\n匈奴草黄马正肥，金山西见烟尘飞，汉家大将西出师。\r\n将军金甲夜不脱，半夜军行戈相拨，风头如刀面如割。\r\n马毛带雪汗气蒸，五花连钱旋作冰，幕中草檄砚水凝。\r\n虏骑闻之应胆慑，料知短兵不敢接，车师西门伫献捷。\n\n作者：岑参",
        "《轮台歌奉送封大夫出师西征》\n轮台城头夜吹角，轮台城北旄头落。\r\n羽书昨夜过渠黎，单于已在金山西。\r\n戍楼西望烟尘黑，汉兵屯在轮台北。\r\n上将拥旄西出征，平明吹笛大军行。\r\n四边伐鼓雪海涌，三军大呼阴山动。\r\n虏塞兵气连云屯，战场白骨缠草根。\r\n剑河风急雪片阔，沙口石冻马蹄脱。\r\n亚相勤王甘苦辛，誓将报主静边尘。\r\n古来青史谁不见，今见功名胜古人。\n\n作者：岑参",
        "《韦讽录事宅观曹将军画马图》\n国初已来画鞍马，神妙独数江都王。\r\n将军得名三十载，人间又见真乘黄。\r\n曾貌先帝照夜白，龙池十日飞霹雳。\r\n内府殷红玛瑙盘，婕妤传诏才人索。\r\n盘赐将军拜舞归，轻纨细绮相追飞。\r\n贵戚权门得笔迹，始觉屏障生光辉。\r\n昔日太宗拳毛騧，近时郭家狮子花。\r\n今之新图有二马，复令识者久叹嗟。\r\n此皆骑战一敌万，缟素漠漠开风沙。\r\n其馀七匹亦殊绝，迥若寒空动烟雪。\r\n霜蹄蹴踏长揪间，马官厮养森成列。\r\n可怜九马争神骏，顾视清高气深稳。\r\n借问苦心爱者谁，后有韦讽前支遁。\r\n忆昔巡幸新丰宫，翠华拂天来向东。\r\n腾骧磊落三万匹，皆与此图筋骨同。\r\n自从献宝朝河宗，无复射蛟江水中。\r\n君不见金粟堆前松柏里，\r\n龙媒去尽鸟呼风。\n\n作者：杜甫",
        "《丹青引赠曹将军霸》\n将军魏武之子孙，于今为庶为清门。\r\n英雄割据虽已矣，文彩风流今尚存。\r\n学书初学卫夫人，但恨无过王右军。\r\n丹青不知老将至，富贵于我如浮云。\r\n开元之中常引见，承恩数上南薰殿。\r\n凌烟功臣少颜色，将军下笔开生面。\r\n良相头上进贤冠，猛将腰间大羽箭。\r\n褒公鄂公毛发动，英姿飒爽犹酣战。\r\n先帝天马玉花骢，画工如山貌不同。\r\n是日牵来赤墀下，迥立阊阖生长风。\r\n诏谓将军拂绢素，意匠惨澹经营中。\r\n斯须九重真龙出，一洗万古凡马空。\r\n玉花却在御榻上，榻上庭前屹相向。\r\n至尊含笑催赐金，圉人太仆皆惆怅。\r\n弟子韩幹早入室，亦能画马穷殊相。\r\n幹惟画肉不画骨，忍使骅骝气凋丧。\r\n将军画善盖有神，偶逢佳士亦写真。\r\n即今漂泊干戈际，屡貌寻常行路人。\r\n途穷反遭俗眼白，世上未有如公贫。\r\n但看古来盛名下，终日坎壈缠其身。\n\n作者：杜甫",
        "《寄韩谏议注》\n今我不乐思岳阳，身欲奋飞病在床。\r\n美人娟娟隔秋水，濯足洞庭望八荒。\r\n鸿飞冥冥日月白，青枫叶赤天雨霜。\r\n玉京群帝集北斗，或骑麒麟翳凤凰。\r\n芙蓉旌旗烟雾落，影动倒景摇潇湘。\r\n星宫之君醉琼浆，羽人稀少不在旁。\r\n似闻昨者赤松子，恐是汉代韩张良。\r\n昔随刘氏定长安，帷幄未改神惨伤。\r\n国家成败吾岂敢，色难腥腐餐枫香。\r\n周南留滞古所惜，南极老人应寿昌。\r\n美人胡为隔秋水，焉得置之贡玉堂。\n\n作者：杜甫",
        "《古柏行》\n孔明庙前有老柏，柯如青铜根如石。\r\n霜皮溜雨四十围，黛色参天二千尺。\r\n君臣已与时际会，树木犹为人爱惜。\r\n云来气接巫峡长，月出寒通雪山白。\r\n忆昨路绕锦亭东，先主武侯同閟宫。\r\n崔嵬枝干郊原古，窈窕丹青户牖空。\r\n落落盘踞虽得地，冥冥孤高多烈风。\r\n扶持自是神明力，正直原因造化功。\r\n大厦如倾要梁栋，万牛回首丘山重。\r\n不露文章世已惊，未辞剪伐谁能送。\r\n苦心岂免容蝼蚁，香叶终经宿鸾凤。\r\n志士幽人莫怨嗟，古来材大难为用。\n\n作者：杜甫",
        "《观公孙大娘弟子舞剑器行》\n昔有佳人公孙氏，一舞剑器动四方。\r\n观者如山色沮丧，天地为之久低昂。\r\n㸌如羿射九日落，矫如群帝骖龙翔。\r\n来如雷霆收震怒，罢如江海凝清光。\r\n绛唇珠袖两寂寞，晚有弟子传芬芳。\r\n临颍美人在白帝，妙舞此曲神扬扬。\r\n与余问答既有已，感时抚事增惋伤。\r\n先帝侍女八千人，公孙舞剑初第一。\r\n五十年间似反掌，风尘澒洞昏王室。\r\n梨园子弟散如烟，女乐馀姿映寒日。\r\n金粟堆前木已拱，瞿塘石城草萧瑟。\r\n玳筵急管曲复终，乐极哀来月东出。\r\n老夫不知其所往，足茧荒山转愁疾。\n\n作者：杜甫",
        "《石鱼湖上醉歌》\n石鱼湖，似洞庭，夏水欲满君山青。\r\n山为樽，水为沼，酒徒历历坐洲岛。\r\n长风连日作大浪，不能废人运酒舫。\r\n我持长瓢坐巴丘，酌饮四座以散愁。\n\n作者：元结",
        "《山石》\n山石荦确行径微，黄昏到寺蝙蝠飞。\r\n升堂坐阶新雨足，芭蕉叶大栀子肥。\r\n僧言古壁佛画好，以火来照所见稀。\r\n铺床拂席置羹饭，疏粝亦足饱我饥。\r\n夜深静卧百虫绝，清月出岭光入扉。\r\n天明独去无道路，出入高下穷烟霏。\r\n山红涧碧纷烂漫，时见松枥皆十围。\r\n当流赤足踏涧石，水声激激风吹衣。\r\n人生如此自可乐，岂必局束为人鞿？\r\n嗟哉吾党二三子，安得至老不更归！\n\n作者：韩愈",
        "《八月十五夜赠张功曹》\n纤云四卷天无河，清风吹空月舒波。\r\n沙平水息声影绝，一杯相属君当歌。\r\n君歌声酸辞且苦，不能听终泪如雨。\r\n洞庭连天九疑高，蛟龙出没猩鼯号。\r\n十生九死到官所，幽居默默如藏逃。\r\n下床畏蛇食畏药，海气湿蛰熏腥臊。\r\n昨者州前捶大鼓，嗣皇继圣登夔皋。\r\n赦书一日行万里，罪从大辟皆除死。\r\n迁者追回流者还，涤瑕荡垢清朝班。\r\n州家申名使家抑，坎轲只得移荆蛮。\r\n判司卑官不堪说，未免捶楚尘埃间。\r\n同时辈流多上道，天路幽险难追攀。\r\n君歌且休听我歌，我歌今与君殊科：\r\n一年明月今宵多，人生由命非由他，\r\n有酒不饮奈明何？\n\n作者：韩愈",
        "《谒衡岳庙遂宿岳寺题门楼》\n五岳祭秩皆三公，四方环镇嵩当中。\r\n火维地荒足妖怪，天假神柄专其雄。\r\n喷云泄雾藏半腹，虽有绝顶谁能穷。\r\n我来正逢秋雨节，阴气晦昧无清风。\r\n潜心默祷若有应，岂非正直能感通。\r\n须臾静扫众峰出，仰见突兀撑青空。\r\n紫盖连延接天柱，石廪腾掷堆祝融。\r\n森然魄动下马拜，松柏一径趋灵宫。\r\n粉墙丹柱动光彩，鬼物图画填青红。\r\n升阶伛偻荐脯酒，欲以菲薄明其衷。\r\n庙令老人识神意，睢盱侦伺能鞠躬。\r\n手持杯珓导我掷，云此最吉余难同。\r\n窜逐蛮荒幸不死，衣食才足甘长终。\r\n侯王将相望久绝，神纵欲福难为功。\r\n夜投佛寺上高阁，星月掩映云瞳胧。\r\n猿鸣钟动不知曙，杲杲寒日生于东。\n\n作者：韩愈",
        "《石鼓歌》\n张生手持石鼓文，劝我试作石鼓歌。\r\n少陵无人谪仙死，才薄将奈石鼓何。\r\n周纲凌迟四海沸，宣王愤起挥天戈。\r\n大开明堂受朝贺，诸侯剑佩鸣相磨。\r\n蒐于岐阳骋雄俊，万里禽兽皆遮罗。\r\n镌功勒成告万世，凿石作鼓隳嵯峨。\r\n从臣才艺咸第一，拣选撰刻留山阿。\r\n雨淋日炙野火燎，鬼物守护烦撝呵。\r\n公从何处得纸本，毫发尽备无差讹。\r\n辞严义密读难晓，字体不类隶与蝌。\r\n年深岂免有缺画，快剑斫断生蛟鼍。\r\n鸾翔凤翥众仙下，珊瑚碧树交枝柯。\r\n金绳铁索锁钮壮，古鼎跃水龙腾梭。\r\n陋儒编诗不收入，二雅褊迫无委蛇。\r\n孔子西行不到秦，掎摭星宿遗羲娥。\r\n嗟余好古生苦晚，对此涕泪双滂沱。\r\n忆昔初蒙博士征，其年始改称元和。\r\n故人从军在右辅，为我度量掘臼科。\r\n濯冠沐浴告祭酒，如此至宝存岂多。\r\n毡包席裹可立致，十鼓只载数骆驼。\r\n荐诸太庙比郜鼎，光價岂止百倍过。\r\n圣恩若许留太学，诸生讲解得切磋。\r\n观经鸿都尚填咽，坐见举国来奔波。\r\n剜苔剔藓露节角，安置妥帖平不颇。\r\n大厦深檐与盖覆，经历久远期无陀。\r\n中朝大官老于事，讵肯感激徒媕婀。\r\n牧童敲火牛砺角，谁复着手为摩挲。\r\n日销月铄就埋没，六年西顾空吟哦。\r\n羲之俗书趁姿媚，数纸尚可博白鹅。\r\n继周八代争战罢，无人收拾理则那。\r\n方今太平日无事，柄任儒术崇丘轲。\r\n安能以此上论列，愿借辩口如悬河。\r\n石鼓之歌止于此，呜呼吾意其蹉跎。\n\n作者：韩愈",
        "《韩碑》\n元和天子神武姿，彼何人哉轩与羲。\r\n誓将上雪列圣耻，坐法宫中朝四夷。\r\n淮西有贼五十载，封狼生貙貙生罴。\r\n不据山河据平地，长戈利矛日可麾。\r\n帝得圣相相曰度，贼斫不死神扶持。\r\n腰悬相印作都统，阴风惨澹天王旗。\r\n愬武古通作牙爪，仪曹外郎载笔随。\r\n行军司马智且勇，十四万众犹虎貔。\r\n入蔡缚贼献太庙，功无与让恩不訾。\r\n帝曰汝度功第一，汝从事愈宜为辞。\r\n愈拜稽首蹈且舞：金石刻画臣能为。\r\n古者世称大手笔，此事不系于职司。\r\n当仁自古有不让，言讫屡颔天子颐。\r\n公退斋戒坐小阁，濡染大笔何淋漓。\r\n点窜尧典舜典字，涂改清庙生民诗。\r\n文成破体书在纸，清晨再拜铺丹墀。\r\n表曰臣愈昧死上，咏神圣功书之碑。\r\n碑高三丈字如斗，负以灵鳌蟠以螭。\r\n句奇语重喻者少，谗之天子言其私。\r\n长绳百尺拽碑倒，粗砂大石相磨治。\r\n公子斯文若元气，先时已入人肝脾。\r\n汤盘孔鼎有述作，今无其器存其辞。\r\n呜呼圣王及圣相，相与烜赫流淳熙。\r\n公之斯文不示后，曷与三五相攀追。\r\n愿书万本颂万过，口角流沫右手胝。\r\n传之七十有二代，以为封禅玉检明堂基。\n\n作者：李商隐",
        "《燕歌行》\n汉家烟尘在东北，汉将辞家破残贼。\r\n男儿本自重横行，天子非常赐颜色。\r\n摐金伐鼓下榆关，旌旆逶迤碣石间。\r\n校尉羽书飞瀚海，单于猎火照狼山。\r\n山川萧条极边土，胡骑凭陵杂风雨。\r\n战士军前半死生，美人帐下犹歌舞。\r\n大漠穷秋塞草腓，孤城落日斗兵稀。\r\n身当恩遇恒轻敌，力尽关山未解围。\r\n铁衣远戍辛勤久，玉箸应啼别离后。\r\n少妇城南欲断肠，征人蓟北空回首。\r\n边庭飘飖那可度，绝域苍茫更何有。\r\n杀气三时作阵云，寒声一夜传刁斗。\r\n相看白刃血纷纷，死节从来岂顾勋。\r\n君不见沙场征战苦，至今犹忆李将军。\n\n作者：高适",
        "《古从军行》\n白日登山望烽火，黄昏饮马傍交河。\r\n行人刁斗风沙暗，公主琵琶幽怨多。\r\n野云万里无城郭，雨雪纷纷连大漠。\r\n胡雁哀鸣夜夜飞，胡儿眼泪双双落。\r\n闻道玉门犹被遮，应将性命逐轻车。\r\n年年战骨埋荒外，空见蒲桃入汉家。\n\n作者：李颀",
        "《洛阳女儿行》\n洛阳女儿对门居，才可容颜十五馀。\r\n良人玉勒乘骢马，侍女金盘脍鲤鱼。\r\n画阁朱楼尽相望，红桃绿柳垂檐向。\r\n罗帏送上七香车，宝扇迎归九华帐。\r\n狂夫富贵在青春，意气骄奢剧季伦。\r\n自怜碧玉亲教舞，不惜珊瑚持与人。\r\n春窗曙灭九微火，九微片片飞花琐。\r\n戏罢曾无理曲时，妆成只是熏香坐。\r\n城中相识尽繁华，日夜经过赵李家。\r\n谁怜越女颜如玉，贫贱江头自浣纱。\n\n作者：王维",
        "《老将行》\n少年十五二十时，步行夺得胡马骑。\r\n射杀山中白额虎，肯数邺下黄须儿。\r\n一身转战三千里，一剑曾当百万师。\r\n汉兵奋迅如霹雳，虏骑奔腾畏蒺藜。\r\n卫青不败由天幸，李广无功缘数奇。\r\n自从弃置便衰朽，世事蹉跎成白首。\r\n昔时飞箭无全目，今日垂杨生左肘。\r\n路傍时卖故侯瓜，门前学种先生柳。\r\n苍茫古木连穷巷，寥落寒山对虚牖。\r\n誓令疏勒出飞泉，不似颍川空使酒。\r\n贺兰山下阵如云，羽檄交驰日夕闻。\r\n节使三河募年少，诏书五道出将军。\r\n试拂铁衣如雪色，聊持宝剑动星文。\r\n愿得燕弓射大将，耻令越甲鸣吾君。\r\n莫嫌旧日云中守，犹堪一战取功勋。\n\n作者：王维",
        "《桃源行》\n渔舟逐水爱山春，两岸桃花夹去津。\r\n坐看红树不知远，行尽青溪忽视人。\r\n山口潜行始隈隩，山开旷望旋平陆。\r\n遥看一处攒云树，近入千家散花竹。\r\n樵客初传汉姓名，居人未改秦衣服。\r\n居人共住武陵源，还从物外起田园。\r\n月明松下房栊静，日出云中鸡犬喧。\r\n惊闻俗客争来集，竞引还家问都邑。\r\n平明闾巷扫花开，薄暮渔樵乘水入。\r\n初因避地去人间，及至成仙遂不还。\r\n峡里谁知有人事，世中遥望空云山。\r\n不疑灵境难闻见，尘心未尽思乡县。\r\n出洞无论隔山水，辞家终拟长游衍。\r\n自谓经过旧不迷，安知峰壑今来变。\r\n当时只记入山深，青溪几曲到云林。\r\n春来遍是桃花水，不辨仙源何处寻。\n\n作者：王维",
        "《长相思（其一）》\n长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端。上有青冥之长天，下有渌水之波澜。天长路远魂飞苦，梦魂不到关山难。长相思，摧心肝。\n\n作者：李白",
        "《长相思（其二）》\n日色欲尽花含烟，月明欲素愁不眠。\r\n赵瑟初停凤凰柱，蜀琴欲奏鸳鸯弦。\r\n此曲有意无人传，愿随春风寄燕然。\r\n忆君迢迢隔青天，\r\n昔日横波目，今作流泪泉。\r\n不信妾肠断，归来看取明镜前。\n\n作者：李白",
        "《兵车行》\n车辚辚，马萧萧，行人弓箭各在腰，\r\n爷娘妻子走相送，尘埃不见咸阳桥。\r\n牵衣顿足拦道哭，哭声直上干云霄。\r\n道旁过者问行人，行人但云点行频。\r\n或从十五北防河，便至四十西营田。\r\n去时里正与裹头，归来头白还戍边。\r\n边庭流血成海水，武皇开边意未已。\r\n君不闻，汉家山东二百州，\r\n千村万落生荆杞。\r\n纵有健妇把锄犁，禾生陇亩无东西。\r\n况复秦兵耐苦战，被驱不异犬与鸡。\r\n长者虽有问，役夫敢申恨？\r\n且如今年冬，未休关西卒。\r\n县官急索租，租税从何出。\r\n信知生男恶，反是生女好。\r\n生女犹得嫁比邻，生男埋没随百草。\r\n君不见，青海头，古来白骨无人收。\r\n新鬼烦冤旧鬼哭，天阴雨湿声啾啾。\n\n作者：杜甫",
        "《丽人行》\n三月三日天气新，长安水边多丽人。\r\n态浓意远淑且真，肌理细腻骨肉匀。\r\n绣罗衣裳照暮春，蹙金孔雀银麒麟。\r\n头上何所有，翠微㔩叶垂鬓唇。\r\n背后何所见，珠压腰衱稳称身。\r\n就中云幕椒房亲，赐名大国虢与秦。\r\n紫驼之峰出翠釜，水精之盘行素鳞。\r\n犀箸厌饫久未下，鸾刀缕切空纷纶。\r\n黄门飞鞚不动尘，御厨络绎送八珍。\r\n箫鼓哀吟感鬼神，宾从杂遝实要津。\r\n后来鞍马何逡巡，当轩下马入锦茵。\r\n杨花雪落覆白蘋，青鸟飞去衔红巾。\r\n炙手可热势绝伦，慎莫近前丞相嗔。\n\n作者：杜甫",
        "《哀江头》\n少陵野老吞声哭，春日潜行曲江曲。\r\n江头宫殿锁千门，细柳新蒲为谁绿。\r\n忆昔霓旌下南苑，苑中万物生颜色。\r\n昭阳殿里第一人，同辇随君侍君侧。\r\n辇前才人带弓箭，白马嚼啮黄金勒。\r\n翻身向天仰射云，一箭正坠双飞翼。\r\n明眸皓齿今何在，血污游魂归不得。\r\n清渭东流剑阁深，去住彼此无消息。\r\n人生有情泪沾臆，江水江花岂终极。\r\n黄昏胡骑尘满城，欲往城南望城北。\n\n作者：杜甫",
        "《哀王孙》\n长安城头头白乌，夜飞延秋门上呼。\r\n又向人家啄大屋，屋底达官走避胡。\r\n金鞭断折九马死，骨肉不待同驰驱。\r\n腰下宝玦青珊瑚，可怜王孙泣路隅。\r\n问之不肯道姓名，但道困苦乞为奴。\r\n已经百日窜荆棘，身上无有完肌肤。\r\n高帝子孙尽隆准，龙种自与常人殊。\r\n豺狼在邑龙在野，王孙善保千金躯。\r\n不敢长语临交衢，且为王孙立斯须。\r\n昨夜东风吹血腥，东来橐驼满旧都。\r\n朔方健儿好身手，昔何勇锐今何愚。\r\n窃闻天子已传位，圣德北服南单于。\r\n花门剺面请雪耻，慎勿出口他人狙。\r\n哀哉王孙慎勿疏，五陵佳气无时无。\n\n作者：杜甫",
        "《经邹鲁祭孔子而叹之》\n夫子何为者，栖栖一代中。\r\n地犹鄹氏邑，宅即鲁王宫。\r\n叹凤嗟身否，伤麟怨道穷。\r\n今看两楹奠，当与梦时同。\n\n作者：李隆基",
        "《送杜少府之任蜀州》\n城阙辅三秦，风烟望五津。\r\n与君离别意，同是宦游人。\r\n海内存知己，天涯若比邻。\r\n无为在歧路，儿女共沾巾。\n\n作者：王勃",
        "《和晋陵陆丞早春游望》\n独有宦游人，偏惊物候新。\r\n云霞出海曙，梅柳渡江春。\r\n淑气催黄鸟，晴光转绿蘋。\r\n忽闻歌古调，归思欲沾巾。\n\n作者：杜审言",
        "《杂诗》\n闻道黄龙戍，频年不解兵。\r\n可怜闺里月，长在汉家营。\r\n少妇今春意，良人昨夜情。\r\n谁能将旗鼓，一为取龙城。\n\n作者：沈佺期",
        "《题大庾岭北驿》\n阳月南飞雁，传闻至此回。\r\n我行殊未已，何日复归来。\r\n江静潮初落，林昏瘴不开，\r\n明朝望乡处，应见陇头梅。\n\n作者：宋之问",
        "《寄左省杜拾遗》\n联步趋丹陛，分曹限紫微。\r\n晓随天仗入，暮惹御香归。\r\n白发悲花落，青云羡鸟飞。\r\n圣朝无阙事，自觉谏书稀。\n\n作者：岑参",
        "《赠孟浩然》\n吾爱孟夫子，风流天下闻。\r\n红颜弃轩冕，白首卧松云。\r\n醉月频中圣，迷花不事君。\r\n高山安可仰，徒此揖清芬。\n\n作者：李白",
        "《渡荆门送别》\n渡远荆门外，来从楚国游。\r\n山随平野尽，江入大荒流。\r\n月下飞天镜，云生结海楼。\r\n仍怜故乡水，万里送行舟。\n\n作者：李白",
        "《送友人》\n青山横北郭，白水绕东城。\r\n此地一为别，孤蓬万里征。\r\n浮云游子意，落日故人情。\r\n挥手自兹去，萧萧班马鸣。\n\n作者：李白",
        "《夜泊牛渚怀古》\n牛渚西江夜，青天无片云。\r\n登舟望秋月，空忆谢将军。\r\n余亦能高咏，斯人不可闻。\r\n明朝挂帆席，枫叶落纷纷。\n\n作者：李白",
        "《春望》\n国破山河在，城春草木深。\r\n感时花溅泪，恨别鸟惊心。\r\n烽火连三月，家书抵万金。\r\n白头搔更短，浑欲不胜簪。\n\n作者：杜甫",
        "《月夜》\n今夜鄜州月，闺中只独看。\r\n遥怜小儿女，未解忆长安。\r\n香雾云鬟湿，清辉玉臂寒。\r\n何时倚虚幌，双照泪痕干。\n\n作者：杜甫",
        "《春宿左省》\n花隐掖垣暮，啾啾栖鸟过。\r\n星临万户动，月傍九霄多。\r\n不寝听金钥，因风想玉珂。\r\n明朝有封事，数问夜如何？\n\n作者：杜甫",
        "《至德二载甫自京金光门出间道归凤翔乾元初从左拾遗移华州掾与亲故别因出此门有悲往事》\n此道昔归顺，西郊胡正繁。\r\n至今残破胆，应有未招魂。\r\n近侍归京邑，移官岂至尊。\r\n无才日衰老，驻马望千门。\n\n作者：杜甫",
        "《月夜忆舍弟》\n戍鼓断人行，边秋一雁声。\r\n露从今夜白，月是故乡明。\r\n有弟皆分散，无家问死生。\r\n寄书长不达，况乃未休兵。\n\n作者：杜甫",
        "《天末怀李白》\n凉风起天末，君子意如何。\r\n鸿雁几时到，江湖秋水多。\r\n文章憎命达，魑魅喜人过。\r\n应共冤魂语，投诗赠汨罗。\n\n作者：杜甫",
        "《奉济驿重送严公四韵》\n远送从此别，青山空复情。\r\n几时杯重把，昨夜月同行。\r\n列郡讴歌惜，三朝出入荣。\r\n江村独归处，寂寞养残生。\n\n作者：杜甫",
        "《别房太尉墓》\n他乡复行役，驻马别孤坟。\r\n近泪无干土，低空有断云。\r\n对棋陪谢傅，把剑觅徐君。\r\n唯见林花落，莺啼送客闻。\n\n作者：杜甫",
        "《归嵩山作》\n清川带长薄，车马去闲闲。\r\n流水如有意，暮禽相与还。\r\n荒城临古渡，落日满秋山。\r\n迢递嵩高下，归来且闭关。\n\n作者：王维",
        "《酬张少府》\n晚年惟好静，万事不关心。\r\n自顾无长策，空知返旧林。\r\n松风吹解带，山月照弹琴。\r\n君问穷通理，渔歌入浦深。\n\n作者：王维",
        "《送梓州李使君》\n万壑树参天，千山响杜鹃。\r\n山中一夜雨，树杪百重泉。\r\n汉女输橦布，巴人讼芋田。\r\n文翁翻教授，不敢倚先贤。\n\n作者：王维",
        "《望洞庭湖赠张丞相》\n八月湖水平，涵虚混太清。\r\n气蒸云梦泽，波撼岳阳城。\r\n欲济无舟楫，端居耻圣明。\r\n坐观垂钓者，徒有羡鱼情。\n\n作者：孟浩然",
        "《与诸子登岘山》\n人事有代谢，往来成古今。\r\n江山留胜迹，我辈复登临。\r\n水落鱼梁浅，天寒梦泽深。\r\n羊公碑字在，读罢泪沾襟。\n\n作者：孟浩然",
        "《宴梅道士山房》\n林卧愁春尽，搴帷览物华。\r\n忽逢青鸟使，邀入赤松家。\r\n金灶初开火，仙桃正发花。\r\n童颜若可驻，何惜醉流霞。\n\n作者：孟浩然",
        "《岁暮归南山》\n北阙休上书，南山归敝庐。\r\n不才明主弃，多病故人疏。\r\n白发催年老，青阳逼岁除。\r\n永怀愁不寐，松月夜窗虚。\n\n作者：孟浩然",
        "《过故人庄》\n故人具鸡黍，邀我至田家。\r\n绿树村边合，青山郭外斜。\r\n开轩面场圃，把酒话桑麻。\r\n待到重阳日，还来就菊花。\n\n作者：孟浩然",
        "《秦中感秋寄远上人》\n一丘常欲卧，三径苦无资。\r\n北土非吾愿，东林怀我师。\r\n黄金燃桂尽，壮志逐年衰。\r\n日夕凉风至，闻蝉但益悲。\n\n作者：孟浩然",
        "《宿桐庐江寄广陵旧游》\n山暝听猿愁，沧江急夜流。\r\n风鸣两岸叶，月照一孤舟。\r\n建德非吾土，维扬忆旧游。\r\n还将两行泪，遥寄海西头。\n\n作者：孟浩然",
        "《留别王侍御维》\n寂寂竟何待，朝朝空自归。\r\n欲寻芳草去，惜与故人违。\r\n当路谁相假，知音世所稀。\r\n只应守索寞，还掩故园扉。\n\n作者：孟浩然",
        "《早寒江上有怀》\n木落雁南度，北风江上寒。\r\n我家襄水曲，遥隔楚云端。\r\n乡泪客中尽，孤帆天际看。\r\n迷津欲有问，平海夕漫漫。\n\n作者：孟浩然",
        "《秋日登吴公台上寺远眺》\n古台摇落后，秋入望乡心。\r\n野寺来人少，云峰隔水深。\r\n夕阳依旧垒，寒磬满空林。\r\n惆怅南朝事，长江独至今。\n\n作者：刘长卿",
        "《送李中丞归汉阳别业》\n流落征南将，曾驱十万师。\r\n罢归无旧业，老去恋明时。\r\n独立三边静，轻生一剑知。\r\n茫茫江汉上，日暮欲何之。\n\n作者：刘长卿",
        "《饯别王十一南游》\n望君烟水阔，挥手泪沾巾。\r\n飞鸟没何处，青山空向人。\r\n长江一帆远，落日五湖春。\r\n谁见汀洲上，相思愁白蘋。\n\n作者：刘长卿",
        "《新年作》\n乡心新岁切，天畔独潸然。\r\n老至居人下，春归在客先。\r\n岭猿同旦暮，江柳共风烟。\r\n已似长沙傅，从今又几年。\n\n作者：刘长卿",
        "《谷口书斋寄杨补阙》\n泉壑带茅茨，云霞生薜帷。\r\n竹怜新雨后，山爱夕阳时。\r\n闲鹭栖常早，秋花落更迟。\r\n家童扫罗径，昨与故人期。\n\n作者：钱起",
        "《淮上喜会梁州故人》\n江汉曾为客，相逢每醉还。\r\n浮云一别后，流水十年间。\r\n欢笑情如旧，萧疏鬓已斑。\r\n何因北归去，淮上对秋山。\n\n作者：韦应物",
        "《赋得暮雨送李胄》\n楚江微雨里，建业暮钟时。\r\n漠漠帆来重，冥冥鸟去迟。\r\n海门深不见，浦树远含滋。\r\n相送情无限，沾襟比散丝。\n\n作者：韦应物",
        "《酬程近秋夜即事见赠》\n长簟迎风早，空城澹月华。\r\n星河秋一雁，砧杵夜千家。\r\n节候看应晚，心期卧已赊。\r\n向来吟秀句，不觉已鸣鸦。\n\n作者：韩翃",
        "《阙题》\n道由白云尽，春与青溪长。\r\n时有落花至，远随流水香。\r\n闲门向山路，深柳读书堂。\r\n幽映每白日，清辉照衣裳。\n\n作者：刘眘虚",
        "《江乡故人偶集客舍》\n天秋月又满，城阙夜千重。\r\n还作江南会，翻疑梦里逢。\r\n风枝惊暗鹊，露草覆寒蛩。\r\n羁旅长堪醉，相留畏晓钟。\n\n作者：戴叔伦",
        "《送李端》\n故关衰草遍，离别自堪悲。\r\n路出寒云外，人归暮雪时。\r\n少孤为客早，多难识君迟。\r\n掩泪空相向，风尘何处期？\n\n作者：卢纶",
        "《云阳馆与韩绅宿别》\n故人江海别，几度隔山川。\r\n乍见翻疑梦，相悲各问年。\r\n孤灯寒照雨，湿竹暗浮烟。\r\n更有明朝恨，离杯惜共传。\n\n作者：司空曙",
        "《贼平后送人北归》\n世乱同南去，时清独北还。\r\n他乡生白发，旧国见青山。\r\n晓月过残垒，繁星宿故关。\r\n寒禽与衰草，处处伴愁颜。\n\n作者：司空曙",
        "《蜀先主庙》\n天地英雄气，千秋尚凛然。\r\n势分三足鼎，业复五铢钱。\r\n得相能开国，生儿不象贤。\r\n凄凉蜀故妓，来舞魏宫前。\n\n作者：刘禹锡",
        "《没蕃故人》\n前年戍月支，城下没全师。\r\n蕃汉断消息，死生长别离。\r\n无人收废帐，归马识残旗。\r\n欲祭疑君在，天涯哭此时。\n\n作者：张籍",
        "《赋得古原草送别》\n离离原上草，一岁一枯荣。\r\n野火烧不尽，春风吹又生。\r\n远芳侵古道，晴翠接荒城。\r\n又送王孙去，萋萋满别情。\n\n作者：白居易",
        "《旅宿》\n旅馆无良伴，凝情自悄然。\r\n寒灯思旧事，断雁警愁眠。\r\n远梦归侵晓，家书到隔年。\r\n沧江好烟月，门系钓鱼船。\n\n作者：杜牧",
        "《秋日赴阙题潼关驿楼》\n红叶晚萧萧，长亭酒一瓢。\r\n残云归太华，疏雨过中条。\r\n树色随关迥，河声入海遥。\r\n帝乡明日到，犹自梦渔樵。\n\n作者：许浑",
        "《早秋》\n遥夜泛清瑟，西风生翠萝。\r\n残萤栖玉露，早雁拂金河。\r\n高树晓还密，远山晴更多。\r\n淮南一叶下，自觉洞庭波。\n\n作者：许浑",
        "《蝉》\n本以高难饱，徒劳恨费声。\r\n五更疏欲断，一树碧无情。\r\n薄宦梗犹泛，故园芜已平。\r\n烦君最相警，我亦举家清。\n\n作者：李商隐",
        "《风雨》\n凄凉宝剑篇，羁泊欲穷年。\r\n黄叶仍风雨，青楼自管弦。\r\n新知遭薄俗，旧好隔良缘。\r\n心断新丰酒，销愁斗几千。\n\n作者：李商隐",
        "《落花》\n高阁客竟去，小园花乱飞。\r\n参差连曲陌，迢递送斜晖。\r\n肠断未忍扫，眼穿仍欲归。\r\n芳心向春尽，所得是沾衣。\n\n作者：李商隐",
        "《凉思》\n客去波平槛，蝉休露满枝。\r\n永怀当此节，倚立自移时。\r\n北斗兼春远，南陵寓使迟。\r\n天涯占梦数，疑误有新知。\n\n作者：李商隐",
        "《北青萝》\n残阳西入崦，茅屋访孤僧。\r\n落叶人何在，寒云路几层。\r\n独敲初夜磬，闲倚一枝藤。\r\n世界微尘里，吾宁爱与憎。\n\n作者：李商隐",
        "《送人东游》\n荒戍落黄叶，浩然离故关。\r\n高风汉阳渡，初日郢门山。\r\n江上几人在，天涯孤棹还。\r\n何当重相见，樽酒慰离颜。\n\n作者：温庭筠",
        "《灞上秋居》\n灞原风雨定，晚见雁行频。\r\n落叶他乡树，寒灯独夜人。\r\n空园白露滴，孤壁野僧邻。\r\n寄卧郊扉久，何年致此身。\n\n作者：马戴",
        "《楚江怀古》\n露气寒光集，微阳下楚丘。\r\n猿啼洞庭树，人在木兰舟。\r\n广泽生明月，苍山夹乱流。\r\n云中君不见，竟夕自悲秋。\n\n作者：马戴",
        "《书边事》\n调角断清秋，征人倚戍楼。\r\n春风对青冢，白日落梁州。\r\n大漠无兵阻，穷边有客游。\r\n蕃情似此水，长愿向南流。\n\n作者：张乔",
        "《除夜有怀》\n迢递三巴路，羁危万里身。\r\n乱山残雪夜，孤烛异乡人。\r\n渐与骨肉远，转于僮仆亲。\r\n那堪正漂泊，明日岁华新。\n\n作者：崔涂",
        "《孤雁》\n几行归塞尽，念尔独何之。\r\n暮雨相呼失，寒塘欲下迟。\r\n渚云低暗度，关月冷相随。\r\n未必逢矰缴，孤飞自可疑。\n\n作者：崔涂",
        "《春宫怨》\n早被婵娟误，欲妆临镜慵。\r\n承恩不在貌，教妾若为容。\r\n风暖鸟声碎，日高花影重。\r\n年年越溪女，相忆采芙蓉。\n\n作者：杜荀鹤",
        "《章台夜思》\n清瑟怨遥夜，绕弦风雨哀。\r\n孤灯闻楚角，残月下章台。\r\n芳草已云暮，故人殊未来。\r\n乡书不可寄，秋雁又南回。\n\n作者：韦庄",
        "《寻陆鸿渐不遇》\n移家虽带郭，野径入桑麻。\r\n近种篱边菊，秋来未着花。\r\n扣门无犬吠，欲去问西家。\r\n报道山中去，归来每日斜。\n\n作者：皎然",
        "《行经华阴》\n岧嶤太华俯咸京，天外三峰削不成。\r\n武帝祠前云欲散，仙人掌上雨初晴。\r\n河山北枕秦关险，驿路西连汉畤平。\r\n借问路旁名利客，何如此处学长生。\n\n作者：崔颢",
        "《望蓟门》\n燕台一望客心惊，笳鼓喧喧汉将营。\r\n万里寒光生积雪，三边曙色动危旌。\r\n沙场烽火侵胡月，海畔云山拥蓟城。\r\n少小虽非投笔吏，论功还欲请长缨。\n\n作者：祖咏",
        "《九日登望仙台呈刘明府容》\n汉文皇帝有高台，此日登临曙色开。\r\n三晋云山皆北向，二陵风雨自东来。\r\n关门令尹谁能识，河上仙翁去不回。\r\n且欲近寻彭泽宰，陶然共醉菊花杯。\n\n作者：崔曙",
        "《送魏万之京》\n朝闻游子唱离歌，昨夜微霜初渡河。\r\n鸿雁不堪愁里听，云山况是客中过。\r\n关城树色催寒近，御苑砧声向晚多。\r\n莫见长安行乐处，空令岁月易蹉跎。\n\n作者：李颀",
        "《送李少府贬峡中王少府贬长沙》\n嗟君此别意何如，驻马衔杯问谪居。\r\n巫峡啼猿数行泪，衡阳归雁几封书。\r\n青枫江上秋帆远，白帝城边古木疏。\r\n圣代即今多雨露，暂时分手莫踌躇。\n\n作者：高适",
        "《和贾至舍人早朝大明宫之作》\n绛帻鸡人报晓筹，尚衣方进翠云裘。\r\n九天阊阖开宫殿，万国衣冠拜冕旒。\r\n日色才临仙掌动，香烟欲傍衮龙浮。\r\n朝罢须裁五色诏，佩声归到凤池头。\n\n作者：王维",
        "《奉和中书舍人贾至早朝大明宫》\n鸡鸣紫陌曙光寒，莺啭皇州春色阑。\r\n金阙晓钟开万户，玉阶仙仗拥千官。\r\n花迎剑佩星初落，柳拂旌旗露未干。\r\n独有凤凰池上客，阳春一曲和皆难。\n\n作者：岑参",
        "《奉和圣制从蓬莱向兴庆阁道中留春雨中春望之作应制》\n渭水自萦秦塞曲，黄山旧绕汉宫斜。\r\n銮舆迥出千门柳，阁道回看上苑花。\r\n云里帝城双凤阙，雨中春树万人家。\r\n为乘阳气行时令，不是宸游玩物华。\n\n作者：王维",
        "《积雨辋川庄作》\n积雨空林烟火迟，蒸藜炊黍饷东菑。\r\n漠漠水田飞白鹭，阴阴夏木啭黄鹂。\r\n山中习静观朝槿，松下清斋折露葵。\r\n野老与人争席罢，海鸥何事更相疑。\n\n作者：王维",
        "《赠郭给事》\n洞门高阁霭馀晖，桃李阴阴柳絮飞。\r\n禁里疏钟官舍晚，省中啼鸟吏人稀。\r\n晨摇玉佩趋金殿，夕奉天书拜琐闱。\r\n强欲从君无那老，将因卧病解朝衣。\n\n作者：王维",
        "《蜀相》\n丞相祠堂何处寻？锦官城外柏森森。\r\n映阶碧草自春色，隔叶黄鹂空好音。\r\n三顾频烦天下计，两朝开济老臣心。\r\n出师未捷身先死，长使英雄泪满襟。\n\n作者：杜甫",
        "《野望》\n西山白雪三城戍，南浦清江万里桥。\r\n海内风尘诸弟隔，天涯涕泪一身遥。\r\n惟将迟暮供多病，未有涓埃答圣朝。\r\n跨马出郊时极目，不堪人事日萧条。\n\n作者：杜甫",
        "《登楼》\n花近高楼伤客心，万方多难此登临。\r\n锦江春色来天地，玉垒浮云变古今。\r\n北极朝廷终不改，西山寇盗莫相侵。\r\n可怜后主还祠庙，日暮聊为梁父吟。\n\n作者：杜甫",
        "《宿府》\n清秋幕府井梧寒，独宿江城蜡炬残。\r\n永夜角声悲自语，中庭月色好谁看。\r\n风尘荏苒音书绝，关塞萧条行路难。\r\n已忍伶俜十年事，强移栖息一枝安。\n\n作者：杜甫",
        "《阁夜》\n岁暮阴阳催短景，天涯霜雪霁寒宵。\r\n五更鼓角声悲壮，三峡星河影动摇。\r\n野哭千家闻战伐，夷歌数处起渔樵。\r\n卧龙跃马终黄土，人事音书漫寂寥。\n\n作者：杜甫",
        "《咏怀古迹（其一）》\n支离东北风尘际，飘泊西南天地间。\r\n三峡楼台淹日月，五溪衣服共云山。\r\n羯胡事主终无赖，词客哀时且未还。\r\n庾信平生最萧瑟，暮年诗赋动江关。\n\n作者：杜甫",
        "《咏怀古迹（其二）》\n摇落深知宋玉悲，风流儒雅亦吾师。\r\n怅望千秋一洒泪，萧条异代不同时。\r\n江山故宅空文藻，云雨荒台岂梦思。\r\n最是楚宫俱泯灭，舟人指点到今疑。\n\n作者：杜甫",
        "《咏怀古迹（其三）》\n群山万壑赴荆门，生长明妃尚有村。\r\n一去紫台连朔漠，独留青冢向黄昏。\r\n画图省识春风面，环佩空归夜月魂。\r\n千载琵琶作胡语，分明怨恨曲中论。\n\n作者：杜甫",
        "《咏怀古迹（其四）》\n蜀主窥吴幸三峡，崩年亦在永安宫。\r\n翠华想象空山里，玉殿虚无野寺中。\r\n古庙杉松巢水鹤，岁时伏腊走村翁。\r\n武侯祠屋常邻近，一体君臣祭祀同。\n\n作者：杜甫",
        "《咏怀古迹（其五）》\n诸葛大名垂宇宙，宗臣遗像肃清高。\r\n三分割据纡筹策，万古云霄一羽毛。\r\n伯仲之间见伊吕，指挥若定失萧曹。\r\n运移汉祚终难复，志决身歼军务劳。\n\n作者：杜甫",
        "《江州重别薛六柳八二员外》\n生涯岂料承优诏，世事空知学醉歌。\r\n江上月明胡雁过，淮南木落楚山多。\r\n寄身且喜沧洲近，顾影无如白发何。\r\n今日龙钟人共老，愧君犹遣慎风波。\n\n作者：刘长卿",
        "《长沙过贾谊宅》\n三年谪宦此栖迟，万古惟留楚客悲。\r\n秋草独寻人去后，寒林空见日斜时。\r\n汉文有道恩犹薄，湘水无情吊岂知。\r\n寂寂江山摇落处，怜君何事到天涯。\n\n作者：刘长卿",
        "《自夏口至鹦鹉洲夕望岳阳寄源中丞》\n汀洲无浪复无烟，楚客相思益渺然。\r\n汉口夕阳斜渡鸟，洞庭秋水远连天。\r\n孤城背岭寒吹角，独树临江夜泊船。\r\n贾谊上书忧汉室，长沙谪去古今怜。\n\n作者：刘长卿",
        "《赠阙下裴舍人》\n二月黄鹂飞上林，春城紫禁晓阴阴。\r\n长乐钟声花外尽，龙池柳色雨中深。\r\n阳和不散穷途恨，霄汉常悬捧日心。\r\n献赋十年犹未遇，羞将白发对华簪。\n\n作者：钱起",
        "《寄李儋、元锡》\n去年花里逢君别，今日花开又一年。\r\n世事茫茫难自料，春愁黯黯独成眠。\r\n身多疾病思田里，邑有流亡愧俸钱。\r\n闻道欲来相问讯，西楼望月几回圆。\n\n作者：韦应物",
        "《同题仙游观》\n仙台初见五城楼，风物凄凄宿雨收。\r\n山色遥连秦树晚，砧声近报汉宫秋。\r\n疏松影落空坛静，细草香闲小洞幽。\r\n何用别寻方外去，人间亦自有丹丘。\n\n作者：韩翃",
        "《春思》\n莺啼燕语报新年，马邑龙堆路几千。\r\n家住层城临汉苑，心随明月到胡天。\r\n机中锦字论长恨，楼上花枝笑独眠。\r\n为问元戎窦车骑，何时返旆勒燕然。\n\n作者：皇甫冉",
        "《晚次鄂州》\n云开远见汉阳城，犹是孤帆一日程。\r\n估客昼眠知浪静，舟人夜语觉潮生。\r\n三湘愁鬓逢秋色，万里归心对月明。\r\n旧业已随征战尽，更堪江上鼓鼙声。\n\n作者：卢纶",
        "《登柳州城楼寄漳汀封连四州》\n城上高楼接大荒，海天愁思正茫茫。\r\n惊风乱飐芙蓉水，密雨斜侵薜荔墙。\r\n岭树重遮千里目，江流曲似九回肠。\r\n共来百越文身地，犹自音书滞一乡。\n\n作者：柳宗元",
        "《遣悲怀（其一）》\n谢公最小偏怜女，自嫁黔娄百事乖。\r\n顾我无衣搜荩箧，泥他沽酒拔金钗。\r\n野蔬充膳甘长藿，落叶添薪仰古槐。\r\n今日俸钱过十万，与君营奠复营斋。\n\n作者：元稹",
        "《遣悲怀（其二）》\n昔日戏言身后意，今朝都到眼前来。\r\n衣裳已施行看尽，针线犹存未忍开。\r\n尚想旧情怜婢仆，也曾因梦送钱财。\r\n诚知此恨人人有，贫贱夫妻百事哀。\n\n作者：元稹",
        "《遣悲怀（其三）》\n闲坐悲君亦自悲，百年都是几多时。\r\n邓攸无子寻知命，潘岳悼亡犹费词。\r\n同穴窅冥何所望，他生缘会更难期。\r\n惟将终夜常开眼，报答平生未展眉。\n\n作者：元稹",
        "《望月有感》\n时难年荒世业空，弟兄羁旅各西东。\r\n田园寥落干戈后，骨肉流离道路中。\r\n吊影分为千里雁，辞根散作九秋蓬。\r\n共看明月应垂泪，一夜乡心五处同。\n\n作者：白居易",
        "《隋宫》\n紫泉宫殿锁烟霞，欲取芜城作帝家。\r\n玉玺不缘归日角，锦帆应是到天涯。\r\n于今腐草无萤火，终古垂杨有暮鸦。\r\n地下若逢陈后主，岂宜重问后庭花。\n\n作者：李商隐",
        "《筹笔驿》\n猿鸟犹疑畏简书，风云常为护储胥。\r\n徒令上将挥神笔，终见降王走传车。\r\n管乐有才原不忝，关张无命欲何如。\r\n他年锦里经祠庙，梁父吟成恨有余。\n\n作者：李商隐",
        "《无题》\n凤尾香罗薄几重，碧文圆顶夜深缝。\r\n扇裁月魄羞难掩，车走雷声语未通。\r\n曾是寂寥金烬暗，断无消息石榴红。\r\n斑骓只系垂杨岸，何处西南任好风。\n\n作者：李商隐",
        "《无题》\n重帷深下莫愁堂，卧后清宵细细长。\r\n神女生涯原是梦，小姑居处本无郎。\r\n风波不信菱枝弱，月露谁教桂叶香。\r\n直道相思了无益，未妨惆怅是清狂。\n\n作者：李商隐",
        "《利州南渡》\n澹然空水对斜晖，曲岛苍茫接翠微。\r\n波上马嘶看棹去，柳边人歇待船归。\r\n数丛沙草群鸥散，万顷江田一鹭飞。\r\n谁解乘舟寻范蠡，五湖烟水独忘机。\n\n作者：温庭筠",
        "《苏武庙》\n苏武魂销汉使前，古祠高树两茫然。\r\n云边雁断胡天月，陇上羊归塞草烟。\r\n回日楼台非甲帐，去时冠剑是丁年。\r\n茂陵不见封侯印，空向秋波哭逝川。\n\n作者：温庭筠",
        "《宫词》\n十二楼中尽晓妆，望仙楼上望君王。\r\n锁衔金兽连环冷，水滴铜龙昼漏长。\r\n云髻罢梳还对镜，罗衣欲换更添香。\r\n遥窥正殿帘开处，袍袴宫人扫御床。\n\n作者：薛逢",
        "《贫女》\n蓬门未识绮罗香，拟托良媒益自伤。\r\n谁爱风流高格调，共怜时世俭梳妆。\r\n敢将十指夸针巧，不把双眉斗画长。\r\n苦恨年年压金线，为他人作嫁衣裳。\n\n作者：秦韬玉",
        "《独不见》\n卢家少妇郁金堂，海燕双栖玳瑁梁。\r\n九月寒砧催木叶，十年征戍忆辽阳。\r\n白狼河北音书断，丹凤城南秋夜长。\r\n谁为含愁独不见，更教明月照流黄。\n\n作者：沈佺期",
        "《鹿柴》\n空山不见人，但闻人语响。\r\n返景入深林，复照青苔上。\n\n作者：王维",
        "《杂诗三首》\n【其一】\r\n家住孟津河，门对孟津口。\r\n常有江南船，寄书家中否。\r\n【其二】\r\n君自故乡来，应知故乡事。\r\n来日绮窗前，寒梅着花未？\r\n【其三】\r\n已见寒梅发，复闻啼鸟声。\r\n心心视春草，畏向玉阶生。\n\n作者：王维",
        "《崔九欲往南山马上口号与别》\n归山深浅去，须尽丘壑美。\r\n莫学武陵人，暂游桃源里。\n\n作者：裴迪",
        "《终南望余雪》\n终南阴岭秀，积雪浮云端。\r\n林表明霁色，城中增暮寒。\n\n作者：祖咏",
        "《送灵澈上人》\n苍苍竹林寺，杳杳钟声晚。\r\n荷笠带斜阳，青山独归远。\n\n作者：刘长卿",
        "《听弹琴》\n泠泠七弦上，静听松风寒。\r\n古调虽自爱，今人多不弹。\n\n作者：刘长卿",
        "《送方外上人 / 送上人》\n孤云将野鹤，岂向人间住。\r\n莫买沃洲山，时人已知处。\n\n作者：刘长卿",
        "《秋夜寄丘二十二员外》\n怀君属秋夜，散步咏凉天。\r\n山空松子落，幽人应未眠。\n\n作者：韦应物",
        "《听筝》\n鸣筝金粟柱，素手玉房前。\r\n欲得周郎顾，时时误拂弦。\n\n作者：李端",
        "《新嫁娘三首》\n【其一】\r\n邻家人未识，床上坐堆堆。\r\n郎来傍门户，满口索钱财。\r\n【其二】\r\n锦幛两边横，遮掩侍娘行。\r\n遣郎铺簟席，相并拜亲情。\r\n【其三】\r\n三日入厨下，洗手作羹汤。\r\n未谙姑食性，先遣小姑尝。\n\n作者：王建",
        "《玉台体》\n昨夜裙带解，今朝蟢子飞。\r\n铅华不可弃，莫是稿砧归。\n\n作者：权德舆",
        "《行宫》\n寥落古行宫，宫花寂寞红。\r\n白头宫女在，闲坐说玄宗。\n\n作者：元稹",
        "《何满子》\n故国三千里，深宫二十年。\r\n一声何满子，双泪落君前。\n\n作者：张祜",
        "《寻隐者不遇》\n松下问童子，言师采药去。\r\n只在此山中，云深不知处。\n\n作者：贾岛",
        "《湘口送友人》\n中流欲暮见湘烟，岸苇无穷接楚田。\r\n去雁远冲云梦雪，离人独上洞庭船。\r\n风波尽日依山转，星汉通霄向水悬。\r\n零落梅花过残腊，故园归醉及新年。\n\n作者：李频",
        "《春怨》\n打起黄莺儿，莫教枝上啼。\r\n啼时惊妾梦，不得到辽西。\n\n作者：金昌绪",
        "《哥舒歌》\n北斗七星高，哥舒夜带刀。\r\n至今窥牧马，不敢过临洮。\n\n作者：无名氏",
        "《长干行》\n君家何处住，妾住在横塘。\r\n停船暂借问，或恐是同乡。\n\n作者：崔颢",
        "《长干行》\n家临九江水，来去九江侧。\r\n同是长干人，生小不相识。\n\n作者：崔颢",
        "《玉阶怨》\n玉阶生白露，夜久侵罗袜。\r\n却下水晶帘，玲珑望秋月。\n\n作者：李白",
        "《塞下曲》\n鹫翎金仆姑，燕尾绣蝥弧。\r\n独立扬新令，千营共一呼。\n\n作者：卢纶",
        "《塞下曲》\n野幕敞琼筵，羌戎贺劳旋。\r\n醉和金甲舞，雷鼓动山川。\n\n作者：卢纶",
        "《江南曲》\n嫁得瞿塘贾，朝朝误妾期。\r\n早知潮有信，嫁与弄潮儿。\n\n作者：李益",
        "《回乡偶书二首 · 其一》\n少小离家老大回，乡音无改鬓毛衰。\r\n儿童相见不相识，笑问客从何处来。\n\n作者：贺知章",
        "《桃花溪》\n隐隐飞桥隔野烟，石矶西畔问渔船。\r\n桃花尽日随流水，洞在清溪何处边。\n\n作者：张旭",
        "《春宫曲》\n昨夜风开露井桃，未央前殿月轮高。\r\n平阳歌舞新承宠，帘外春寒赐锦袍。\n\n作者：王昌龄",
        "《黄鹤楼送孟浩然之广陵》\n故人西辞黄鹤楼，烟花三月下扬州。\r\n孤帆远影碧空尽，唯见长江天际流。\n\n作者：李白",
        "《逢入京使》\n故园东望路漫漫，双袖龙钟泪不干。\r\n马上相逢无纸笔，凭君传语报平安。\n\n作者：岑参",
        "《寒食》\n春城无处不飞花，寒食东风御柳斜。\r\n日暮汉宫传蜡烛，轻烟散入五侯家。\n\n作者：韩翃",
        "《月夜》\n更深月色半人家，北斗阑干南斗斜。\r\n今夜偏知春气暖，虫声新透绿窗纱。\n\n作者：刘方平",
        "《春怨》\n纱窗日落渐黄昏，金屋无人见泪痕。\r\n寂寞空庭春欲晚，梨花满地不开门。\n\n作者：刘方平",
        "《征人怨》\n岁岁金河复玉关，朝朝马策与刀环。\r\n三春白雪归青冢，万里黄河绕黑山。\n\n作者：柳中庸",
        "《宫词》\n玉楼天半起笙歌，风送宫嫔笑语和。\r\n月殿影开闻夜漏，水晶帘卷近秋河。\n\n作者：顾况",
        "《和乐天春词》\n新妆宜面下朱楼，深锁春光一院愁。\r\n行到中庭数花朵，蜻蜓飞上玉搔头。\n\n作者：刘禹锡",
        "《后宫词》\n泪湿罗巾梦不成，夜深前殿按歌声。\r\n红颜未老恩先断，斜倚熏笼坐到明。\n\n作者：白居易",
        "《集灵台二首》\n【其一】\r\n日光斜照集灵台，红树花迎晓露开。\r\n昨夜上皇新授籙，太真含笑入帘来。\r\n【其二】\r\n虢国夫人承主恩，平明骑马入宫门。\r\n却嫌脂粉污颜色，淡扫蛾眉朝至尊。\n\n作者：张祜",
        "《题金陵渡》\n金陵津渡小山楼，一宿行人自可愁。\r\n潮落夜江斜月里，两三星火是瓜州。\n\n作者：张祜",
        "《宫中词》\n寂寂花时闭院门，美人相并立琼轩。\r\n含情欲说宫中事，鹦鹉前头不敢言。\n\n作者：朱庆馀",
        "《近试上张籍水部》\n洞房昨夜停红烛，待晓堂前拜舅姑。\r\n妆罢低声问夫婿，画眉深浅入时无。\n\n作者：朱庆馀",
        "《将赴吴兴登乐游原》\n清时有味是无能，闲爱孤云静爱僧。\r\n欲把一麾江海去，乐游原上望昭陵。\n\n作者：杜牧",
        "《赤壁》\n折戟沉沙铁未销，自将磨洗认前朝。\r\n东风不与周郎便，铜雀春深锁二乔。\n\n作者：杜牧",
        "《泊秦淮》\n烟笼寒水月笼沙，夜泊秦淮近酒家。\r\n商女不知亡国恨，隔江犹唱后庭花。\n\n作者：杜牧",
        "《寄扬州韩绰判官》\n青山隐隐水迢迢，秋尽江南草未凋。\r\n二十四桥明月夜，玉人何处教吹箫。\n\n作者：杜牧",
        "《秋夕》\n银烛秋光冷画屏，轻罗小扇扑流萤。\r\n天阶夜色凉如水，坐看牵牛织女星。\n\n作者：杜牧",
        "《赠别》\n娉娉袅袅十三馀，豆蔻梢头二月初。\r\n春风十里扬州路，卷上珠帘总不如。\n\n作者：杜牧",
        "《赠别》\n多情却似总无情，唯觉樽前笑不成。\r\n蜡烛有心还惜别，替人垂泪到天明。\n\n作者：杜牧",
        "《金谷园》\n繁华事散逐香尘，流水无情草自春。\r\n日暮东风怨啼鸟，落花犹似坠楼人。\n\n作者：杜牧",
        "《寄令狐郎中》\n嵩云秦树久离居，双鲤迢迢一纸书。\r\n休问梁园旧宾客，茂陵秋雨病相如。\n\n作者：李商隐",
        "《为有》\n为有云屏无限娇，凤城寒尽怕春宵。\r\n无端嫁得金龟婿，辜负香衾事早朝。\n\n作者：李商隐",
        "《隋宫》\n乘兴南游不戒严，九重谁省谏书函。\r\n春风举国裁宫锦，半作障泥半作帆。\n\n作者：李商隐",
        "《瑶池》\n瑶池阿母绮窗开，黄竹歌声动地哀。\r\n八骏日行三万里，穆王何事不重来。\n\n作者：李商隐",
        "《瑶瑟怨》\n冰簟银床梦不成，碧天如水夜云轻。\r\n雁声远过潇湘去，十二楼中月自明。\n\n作者：温庭筠",
        "《马嵬坡》\n玄宗回马杨妃死，云雨难忘日月新。\r\n终是圣明天子事，景阳宫井又何人。\n\n作者：郑畋",
        "《已凉》\n碧阑干外绣帘垂，猩色屏风画折枝。\r\n八尺龙须方锦褥，已凉天气未寒时。\n\n作者：韩偓",
        "《金陵图》\n谁谓伤心画不成？画人心逐世人情。\r\n君看六幅南朝事，老木寒云满故城。\n\n作者：韦庄",
        "《寄人》\n别梦依依到谢家，小廊回合曲阑斜。\r\n多情只有春庭月，犹为离人照落花。\n\n作者：张泌",
        "《杂诗》\n近寒食雨草萋萋，著麦苗风柳映堤。\r\n等是有家归未得，杜鹃休向耳边啼。\n\n作者：无名氏",
        "《秋夜曲》\n桂魄初生秋露微，轻罗已薄未更衣。\r\n银筝夜久殷勤弄，心怯空房不忍归。\n\n作者：王维",
        "《长信秋词》\n奉帚平明金殿开，暂将团扇共徘徊。\r\n玉颜不及寒鸦色，犹带昭阳日影来。\n\n作者：王昌龄",
        "《清平调（其一）》\n云想衣裳花想容，春风拂槛露华浓。\r\n若非群玉山头见，会向瑶台月下逢。\n\n作者：李白",
        "《清平调（其二）》\n一枝红艳露凝香，云雨巫山枉断肠。\r\n借问汉宫谁得似，可怜飞燕倚新妆。\n\n作者：李白",
        "《清平调（其三）》\n名花倾国两相欢，常得君王带笑看。\r\n解释春风无限恨，沉香亭北倚阑干。\n\n作者：李白",
        "《金缕衣》\n劝君莫惜金缕衣，劝君惜取少年时。\r\n花开堪折直须折，莫待无花空折枝。\n\n作者：杜秋娘",
        "《沈园（其二）》\n梦断香消四十年，沈园柳老不吹绵。\r\n此身行作稽山土，犹吊遗踪一泫然。\n\n作者：陆游",
        "《微雨》\n初随林霭动，稍共夜凉分。\r\n窗迥侵灯冷，庭虚近水闻。\n\n作者：李商隐",
        "《花下醉》\n寻芳不觉醉流霞，倚树沉眠日已斜。\r\n客散酒醒深夜后，更持红烛赏残花。\n\n作者：李商隐",
        "《王十二兄与畏之员外相访见招小饮，时予以悼亡日近不去，因寄》\n谢傅门庭旧末行，今朝歌管属檀郎。\r\n更无人处帘垂地，欲拂尘时簟竟床。\r\n嵇氏幼男犹可悯，左家娇女岂能忘？\r\n秋霖腹疾俱难遣，万里西风夜正长。\n\n作者：李商隐",
        "《柯敬仲墨竹》\n莫将画竹论难易，刚道繁难简更难。\r\n君看萧萧只数叶，满堂风雨不胜寒。\n\n作者：李东阳",
        "《国风 · 秦风 · 蒹葭》\n蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。\r\n蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。\r\n蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。\n\n作者：无名氏",
        "《饮酒（其四）》\n栖栖失群鸟，日暮犹独飞。\r\n徘徊无定止，夜夜声转悲。\r\n厉响思清远，去来何依依。\r\n因值孤生松，敛翮遥来归。\r\n劲风无荣木，此荫独不衰。\r\n托身已得所，千载不相违。\n\n作者：陶渊明",
        "《敕勒歌》\n敕勒川，阴山下。\r\n天似穹庐，笼盖四野。\r\n天苍苍，野茫茫，\r\n风吹草低见牛羊。\n\n作者：无名氏",
        "《赠范晔》\n折花逢驿使，寄与陇头人。\r\n江南无所有，聊赠一枝春。\n\n作者：陆凯",
        "《山中》\n长江悲已滞，万里念将归。\r\n况属高风晚，山山黄叶飞。\n\n作者：王勃",
        "《山行留客》\n山光物态弄春晖，莫为轻阴便拟归。\r\n纵使晴明无雨色，入云深处亦沾衣。\n\n作者：张旭",
        "《山中送别》\n山中相送罢，日暮掩柴扉。\r\n春草明年绿，王孙归不归。\n\n作者：王维",
        "《华子冈》\n落日松风起，还家草露晞。\r\n云光侵履迹，山翠拂人衣。\n\n作者：裴迪",
        "《夜宿山寺》\n危楼高百尺，手可摘星辰。\r\n不敢高声语，恐惊天上人。\n\n作者：李白",
        "《闻王昌龄左迁龙标遥有此寄》\n杨花落尽子规啼，闻道龙标过五溪。\r\n我寄愁心与明月，随君直到夜郎西。\n\n作者：李白",
        "《望庐山瀑布》\n日照香炉生紫烟，遥看瀑布挂前川。\r\n飞流直下三千尺，疑是银河落九天。\n\n作者：李白",
        "《春夜洛城闻笛》\n谁家玉笛暗飞声，散入春风满洛城。\r\n此夜曲中闻折柳，何人不起故园情。\n\n作者：李白",
        "《赠汪伦》\n李白乘舟将欲行，忽闻岸上踏歌声。\r\n桃花潭水深千尺，不及汪伦送我情。\n\n作者：李白",
        "《望天门山》\n天门中断楚江开，碧水东流至此回。\r\n两岸青山相对出，孤帆一片日边来。\n\n作者：李白",
        "《峨眉山月歌》\n峨眉山月半轮秋，影入平羌江水流。\r\n夜发清溪向三峡，思君不见下渝州。\n\n作者：李白",
        "《与史郎中钦听黄鹤楼上吹笛》\n一为迁客去长沙，西望长安不见家。\r\n黄鹤楼中吹玉笛，江城五月落梅花。\n\n作者：李白",
        "《别董大（其一）》\n千里黄云白日曛，北风吹雁雪纷纷。\r\n莫愁前路无知己，天下谁人不识君。\n\n作者：高适",
        "《绝句二首（其一）》\n迟日江山丽，春风花草香。\r\n泥融飞燕子，沙暖睡鸳鸯。\n\n作者：杜甫",
        "《绝句二首（其二）》\n江碧鸟逾白，山青花欲燃。\r\n今春看又过，何日是归年？\n\n作者：杜甫",
        "《绝句四首（其一）》\n堂西长笋别开门，堑北行椒却背村。\r\n梅熟许同朱老吃，松高拟对阮生论。\n\n作者：杜甫",
        "《江畔独步寻花七绝句》\n【其一】\r\n江上被花恼不彻，无处告诉只颠狂。\r\n走觅南邻爱酒伴，经旬出饮独空床。\r\n【其二】\r\n稠花乱蕊畏江滨，行步欹危实怕春。\r\n诗酒尚堪驱使在，未须料理白头人。\r\n【其三】\r\n江深竹静两三家，多事红花映白花。\r\n报答春光知有处，应须美酒送生涯。\r\n【其四】\r\n东望少城花满烟，百花高楼更可怜。\r\n谁能载酒开金盏，唤取佳人舞绣筵。\r\n【其五】\r\n黄师塔前江水东，春光懒困倚微风。\r\n桃花一簇开无主，可爱深红爱浅红？\r\n【其六】\r\n黄四娘家花满蹊，千朵万朵压枝低。\r\n留连戏蝶时时舞，自在娇莺恰恰啼。\r\n【其七】\r\n不是爱花即肯死，只恐花尽老相催。\r\n繁枝容易纷纷落，嫩蕊商量细细开。\n\n作者：杜甫",
        "《赠花卿》\n锦城丝管日纷纷，半入江风半入云。\r\n此曲只应天上有，人间能得几回闻？\n\n作者：杜甫",
        "《房兵曹胡马》\n胡马大宛名，锋棱瘦骨成。\r\n竹批双耳峻，风入四蹄轻。\r\n所向无空阔，真堪托死生。\r\n骁腾有如此，万里可横行。\n\n作者：杜甫",
        "《春日忆李白》\n白也诗无敌，飘然思不群。\r\n清新庾开府，俊逸鲍参军。\r\n渭北春天树，江东日暮云。\r\n何时一樽酒，重与细论文。\n\n作者：杜甫",
        "《除架》\n束薪已零落，瓠叶转萧疏。\r\n幸结白花了，宁辞青蔓除。\r\n秋虫声不去，暮雀意何如。\r\n寒事今牢落，人生亦有初。\n\n作者：杜甫",
        "《缚鸡行》\n小奴缚鸡向市卖，鸡被缚急相喧争。\r\n家中厌鸡食虫蚁，不知鸡卖还遭烹。\r\n虫鸡于人何厚薄，我斥奴人解其缚。\r\n鸡虫得失无了时，注目寒江倚山阁。\n\n作者：杜甫",
        "《赋新月》\n初月如弓未上弦，分明挂在碧霄边。\r\n时人莫道蛾眉小，三五团圆照满天。\n\n作者：缪氏子",
        "《江村即事》\n钓罢归来不系船，江村月落正堪眠。\r\n纵然一夜风吹去，只在芦花浅水边。\n\n作者：司空曙",
        "《移家别湖上亭》\n好是春风湖上亭，柳条藤蔓系离情。\r\n黄莺久住浑相识，欲别频啼四五声。\n\n作者：戎昱",
        "《秋思》\n洛阳城里见秋风，欲作家书意万重。\r\n复恐匆匆说不尽，行人临发又开封。\n\n作者：张籍",
        "《十五夜望月寄杜郎中》\n中庭地白树栖鸦，冷露无声湿桂花。\r\n今夜月明人尽望，不知秋思落谁家？\n\n作者：王建",
        "《题三闾大夫庙》\n沅湘流不尽，屈子怨何深！\r\n日暮秋风起，萧萧枫树林。\n\n作者：戴叔伦",
        "《早春对雪，寄前殿中元侍御》\n扫雪开幽径，端居望故人。\r\n犹残腊月酒，更值早梅春。\r\n几日东城陌，何时曲水滨。\r\n闻闲且共赏，莫待绣衣新。\n\n作者：韦应物",
        "《城东早春》\n诗家清景在新春，绿柳才黄半未匀。\r\n若待上林花似锦，出门俱是看花人。\n\n作者：杨巨源",
        "《早春呈水部张十八员外二首（其一）》\n天街小雨润如酥，草色遥看近却无。\r\n最是一年春好处，绝胜烟柳满皇都。\n\n作者：韩愈",
        "《晚春二首（其一）》\n草木知春不久归，百般红紫斗芳菲。\r\n杨花榆荚无才思，惟解漫天作雪飞。\n\n作者：韩愈",
        "《春雪》\n新年都未有芳华，二月初惊见草芽。\r\n白雪却嫌春色晚，故穿庭树作飞花。\n\n作者：韩愈",
        "《悯农（其二）》\n锄禾日当午，汗滴禾下土。\r\n谁知盘中餐，粒粒皆辛苦？\n\n作者：李绅",
        "《悯农（其一）》\n春种一粒粟，秋收万颗子。\r\n四海无闲田，农夫犹饿死。\n\n作者：李绅",
        "《观游鱼》\n绕池闲步看鱼游，正值儿童弄钓舟。\r\n一种爱鱼心各异，我来施食尔垂钩。\n\n作者：白居易",
        "《暮江吟》\n一道残阳铺水中，半江瑟瑟半江红。\r\n可怜九月初三夜，露似真珠月似弓。\n\n作者：白居易",
        "《大林寺桃花》\n人间四月芳菲尽，山寺桃花始盛开。\r\n长恨春归无觅处，不知转入此中来。\n\n作者：白居易",
        "《零陵早春》\n问春从此去，几日到秦原？\r\n凭寄还乡梦，殷勤入故园。\n\n作者：柳宗元",
        "《渡桑干》\n客舍并州已十霜，归心日夜忆咸阳。\r\n无端更渡桑干水，却望并州是故乡。\n\n作者：刘皂",
        "《登乐游原》\n长空澹澹孤鸟没，万古销沉向此中。\r\n看取汉家何事业，五陵无树起秋风。\n\n作者：杜牧",
        "《霜月》\n初闻征雁已无蝉，百尺楼南水接天。\r\n青女素娥俱耐冷，月中霜里斗婵娟。\n\n作者：李商隐",
        "《山亭夏日》\n绿树阴浓夏日长，楼台倒影入池塘。\r\n水精帘动微风起，满架蔷薇一院香。\n\n作者：高骈",
        "《台城》\n江雨霏霏江草齐，六朝如梦鸟空啼。\r\n无情最是台城柳，依旧烟笼十里堤。\n\n作者：韦庄",
        "《雨晴》\n雨前初见花间蕊，雨后全无叶底花。\r\n蜂蝶纷纷过墙去，却疑春色在邻家。\n\n作者：王驾",
        "《淮上与友人别》\n扬子江头杨柳春，杨花愁杀渡江人。\r\n数声风笛离亭晚，君向潇湘我向秦。\n\n作者：郑谷",
        "《江行无题》\n万木已清霜，江边村事忙。\r\n故溪黄稻熟，一夜梦中香。\n\n作者：钱珝",
        "《江上渔者》\n江上往来人，但爱鲈鱼美。\r\n君看一叶舟，出没风波里。\n\n作者：范仲淹",
        "《画眉鸟》\n百啭千声随意移，山花红紫树高低。\r\n始知锁向金笼听，不及林间自在啼。\n\n作者：欧阳修",
        "《题何氏宅园亭》\n荷叶参差卷，榴花次第开。\r\n但令心有赏，岁月任渠催。\n\n作者：王安石",
        "《南荡》\n南荡东陂水渐多，陌头车马断经过。\r\n锺山未放朝云散，奈此黄梅细雨何。\n\n作者：王安石",
        "《封舒国公（其二）》\n桐乡山远复川长，紫翠连城碧满隍。\r\n今日桐乡谁爱我，当时我自爱桐乡。\n\n作者：王安石",
        "《北山》\n北山输绿涨横陂，直堑回塘滟滟时。\r\n细数落花因坐久，缓寻芳草得归迟。\n\n作者：王安石",
        "《赠外孙》\n南山新长凤凰雏，眉目分明画不如。\r\n年小从他爱梨栗，长成须读五车书。\n\n作者：王安石",
        "《江上》\n江水漾西风，江花脱晚红。\r\n离情被横笛，吹过乱山东。\n\n作者：王安石",
        "《游锺山》\n终日看山不厌山，买山终待老山间。\r\n山花落尽山常在，山水空流山自闲。\n\n作者：王安石",
        "《松江》\n宛宛虹霓堕半空，银河直与此相通。\r\n五更缥缈千山月，万里凄凉一笛风。\r\n鸥鹭稍回青霭外，汀洲时起绿芜中。\r\n骚人自欲留佳句，忽忆君诗思已穷。\n\n作者：王安石",
        "《饮湖上初晴后雨（其二）》\n水光潋滟晴方好，山色空蒙雨亦奇。\r\n欲把西湖比西子，淡妆浓抹总相宜。\n\n作者：苏轼",
        "《惠崇春江晚景（其一）》\n竹外桃花三两枝，春江水暖鸭先知。\r\n蒌蒿满地芦芽短，正是河豚欲上时。\n\n作者：苏轼",
        "《望湖楼晚景》\n横风吹雨入楼斜，壮观应须好句夸。\r\n雨过潮平江海碧，电光时掣紫金蛇。\n\n作者：苏轼",
        "《秋思》\n利欲驱人万火牛，江湖浪迹一沙鸥。\r\n日长似岁闲方觉，事大如天醉亦休。\r\n砧杵敲残深巷月，井梧摇落故园秋。\r\n欲舒老眼无高处，安得元龙百尺楼。\n\n作者：陆游",
        "《示儿》\n死去元知万事空，但悲不见九州同。\r\n王师北定中原日，家祭无忘告乃翁。\n\n作者：陆游",
        "《四时田园杂兴》\n梅子金黄杏子肥，麦花雪白菜花稀。\r\n日长篱落无人过，惟有蜻蜓蛱蝶飞。\n\n作者：范成大",
        "《春日》\n胜日寻芳泗水滨，无边光景一时新。\r\n等闲识得东风面，万紫千红总是春。\n\n作者：朱熹",
        "《题临安邸》\n山外青山楼外楼，西湖歌舞几时休？\r\n暖风熏得游人醉，直把杭州作汴州。\n\n作者：林升",
        "《游园不值 》\n应怜屐齿印苍苔，小扣柴扉久不开。\r\n春色满园关不住，一枝红杏出墙来。\n\n作者：叶绍翁",
        "《乡村四月》\n绿遍山原白满川，子规声里雨如烟。\r\n乡村四月闲人少，才了蚕桑又插田。\n\n作者：翁卷",
        "《江村晚眺》\n江头落日照平沙，潮退渔船搁岸斜。\r\n白鸟一双临水立，见人惊起入芦花。\n\n作者：戴复古",
        "《约客》\n黄梅时节家家雨，青草池塘处处蛙。\r\n有约不来过夜半，闲敲棋子落灯花。\n\n作者：赵师秀",
        "《墨梅》\n吾家洗砚池头树，朵朵花开淡墨痕。\r\n不要人夸好颜色，只留清气满乾坤。\n\n作者：王冕",
        "《咏兰花》\n能白更兼黄，无人亦自芳。\r\n寸心原不大，容得许多香。\n\n作者：张羽",
        "《十二月十五夜》\n沉沉更鼓急，渐渐人声绝。\r\n吹灯窗更明，月照一天雪。\n\n作者：袁枚",
        "《竹石》\n咬定青山不放松，立根原在破岩中。\r\n千磨万击还坚劲，任尔东西南北风。\n\n作者：郑燮",
        "《村居》\n草长莺飞二月天，拂堤杨柳醉春烟。\r\n儿童散学归来早，忙趁东风放纸鸢。\n\n作者：高鼎",
        "《春日六绝句》\n远目随天去，斜阳著树明。\r\n犬知何处吠，人在半山行。\n\n作者：杨万里",
        "《二月十一日夜梦作东都早春绝句》\n道是春来早，如何未见春。\r\n小桃三四点，偏报有情人。\n\n作者：杨万里",
        "《道旁竹》\n竹竿穿竹篱，却与篱为柱。\r\n大小且相依，荣枯何足顾。\n\n作者：杨万里",
        "《宿新市徐公店》\n篱落疏疏一径深，树头新绿未成阴。\r\n儿童急走追黄蝶，飞入菜花无处寻。\n\n作者：杨万里",
        "《雨后田间杂纪（其二）》\n正是山花最闹时，浓浓淡淡未离披。\r\n映山红与昭亭紫，挽住行人赠一枝。\n\n作者：杨万里",
        "《舟过安仁》\n一叶渔船两小童，收篙停棹坐船中。\r\n怪生无雨都张伞，不是遮头是使风。\n\n作者：杨万里",
        "《南溪弄水回望山园梅花》\n梅从山上过溪来，近爱清溪远爱梅。\r\n溪水声声留我住，梅花朵朵唤人回。\n\n作者：杨万里",
        "《晓出净慈寺送林子方》\n毕竟西湖六月中，风光不与四时同。\r\n接天莲叶无穷碧，映日荷花别样红。\n\n作者：杨万里",
        "《小池》\n泉眼无声惜细流，树阴照水爱晴柔。\r\n小荷才露尖尖角，早有蜻蜓立上头。\n\n作者：杨万里",
        "《小雨》\n雨来细细复疏疏，纵不能多不肯无。\r\n似妒诗人山入眼，千峰故隔一帘珠。\n\n作者：杨万里",
        "《闲居初夏午睡起二绝句（其一）》\n梅子留酸软齿牙，芭蕉分绿与窗纱。\r\n日长睡起无情思，闲看儿童捉柳花。\n\n作者：杨万里",
        "《闲居初夏午睡起二绝句（其二）》\n松阴一架半弓苔，偶欲看书又懒开。\r\n戏掬清泉洒蕉叶，儿童误认雨声来。\n\n作者：杨万里",
        "《入常山界二首（其二）》\n昨日愁霖今喜晴，好山夹路玉亭亭。\r\n一峰忽被云偷去，留得峥嵘半截青。\n\n作者：杨万里",
        "《春暖郡圃散策三首（其三）》\n春禽处处讲新声，细草欣欣贺嫩晴。\r\n曲折遍穿花底路，莫令一步作虚行。\n\n作者：杨万里",
        "《二月一日晓渡太和江》\n绿杨接叶杏交花，嫩水新生尚露沙。\r\n过了春江偶回首，隔江一片好人家。\n\n作者：杨万里",
        "《万安道中书事（其二）》\n携家满路踏春华，儿女欣欣不忆家。\r\n骑吏也忘行役苦，一人人插一枝花。\n\n作者：杨万里",
        "《桂源铺》\n万山不许一溪奔，拦得溪声日夜喧。\r\n等到前头山脚尽，堂堂溪水出前村。\n\n作者：杨万里",
        "《国风 · 周南 · 桃夭》\n桃之夭夭，灼灼其华。\r\n之子于归，宜其室家。\r\n桃之夭夭，有蕡其实。\r\n之子于归，宜其家室。\r\n桃之夭夭，其叶蓁蓁。\r\n之子于归，宜其家人。\n\n作者：无名氏",
        "《国风 · 邶风 · 静女》\n静女其姝，俟我于城隅。爱而不见，搔首踟蹰。\r\n静女其娈，贻我彤管。彤管有炜，说怿女美。\r\n自牧归荑，洵美且异。匪女之为美，美人之贻。\n\n作者：无名氏",
        "《国风 · 王风 · 黍离》\n彼黍离离，彼稷之苗。行迈靡靡，中心摇摇。知我者谓我心忧，不知我者谓我何求。悠悠苍天！此何人哉？\r\n彼黍离离，彼稷之穗。行迈靡靡，中心如醉。知我者谓我心忧，不知我者谓我何求。悠悠苍天！此何人哉？\r\n彼黍离离，彼稷之实。行迈靡靡，中心如噎。知我者谓我心忧，不知我者谓我何求。悠悠苍天！此何人哉？\n\n作者：无名氏",
        "《国风 · 王风 · 采葛》\n彼采葛兮，一日不见，如三月兮。\r\n彼采萧兮，一日不见，如三秋兮。\r\n彼采艾兮，一日不见，如三岁兮。\n\n作者：无名氏",
        "《小雅 · 鹿鸣》\n呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。\r\n呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。\r\n呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。\n\n作者：无名氏",
        "《小雅 · 采薇》\n采薇采薇，薇亦作止。曰归曰归，岁亦莫止。靡室靡家，玁狁之故。不遑启居，猃狁之故。\r\n采薇采薇，薇亦柔止。曰归曰归，心亦忧止。忧心烈烈，载饥载渴。我戍未定，靡使归聘。\r\n采薇采薇，薇亦刚止。曰归曰归，岁亦阳止。王事靡盬，不遑启处。忧心孔疚，我行不来。\r\n彼尔维何？维常之华。彼路斯何？君子之车。戎车既驾，四牡业业。岂敢定居，一月三捷。\r\n驾彼四牡。四牡騤騤，君子所依，小人所腓。四牡翼翼，象弭鱼服。岂不日戒，猃狁孔棘！\r\n昔我往矣，杨柳依依；今我来思，雨雪霏霏。行道迟迟，载渴载饥。我心伤悲，莫知我哀！\n\n作者：无名氏",
        "《小雅 · 鹤鸣》\n鹤鸣于九皋，声闻于野。鱼潜在渊，或在于渚。乐彼之园，爰有树檀，其下维萚。它山之石，可以为错。\r\n鹤鸣于九皋，声闻于天。鱼在于渚，或潜在渊。乐彼之园，爰有树檀，其下维榖。它山之石，可以攻玉。\n\n作者：无名氏",
        "《大雅 · 荡》\n荡荡上帝，下民之辟。疾威上帝，其命多辟。\r\n天生烝民，其命匪谌。靡不有初，鲜克有终。\r\n文王曰咨！咨女殷商，曾是彊御，曾是掊克。\r\n曾是在位，曾是在服。天降滔德，女兴是力。\r\n文王曰咨！咨女殷商，而秉义类，彊御多怼。\r\n流言以对，寇攘式内。侯作侯祝，靡届靡究。\r\n文王曰咨！咨女殷商，女炰烋于中国，敛怨以为德。\r\n不明尔德，时无背无侧。尔德不明，以无陪无卿。\r\n文王曰咨！咨女殷商，天不湎尔以酒，不义从式。\r\n既愆尔止，靡明靡晦；式号式呼，俾昼作夜。\r\n文王曰咨！咨女殷商，如蜩如螗，如沸如羹。\r\n小大近丧，人尚乎由行。内奰于中国，覃及鬼方。\r\n文王曰咨！咨女殷商，匪上帝不时，殷不用旧。\r\n虽无老成人，尚有典刑。曾是莫听，大命以倾。\r\n文王曰咨！咨女殷商，人亦有言，颠沛之揭。\r\n枝叶未有害，本实先拨。殷鉴不远，在夏后之世。 \n\n作者：无名氏",
        "《国风 · 陈风 · 月出》\n月出皎兮，佼人僚兮；\r\n舒窈纠兮，劳心悄兮。\r\n月出皓兮，佼人懰兮；\r\n舒忧受兮，劳心慅兮。\r\n月出照兮，佼人燎兮；\r\n舒夭绍兮，劳心惨兮。\n\n作者：无名氏",
        "《国风 · 魏风 · 硕鼠》\n硕鼠硕鼠，无食我黍！三岁贯女，莫我肯顾。\r\n逝将去女，适彼乐土。乐土乐土，爰得我所。\r\n硕鼠硕鼠，无食我麦！三岁贯女，莫我肯德。\r\n逝将去女，适彼乐国。乐国乐国，爰得我直。\r\n硕鼠硕鼠，无食我苗！三岁贯女，莫我肯劳。\r\n逝将去女，适彼乐郊。乐郊乐郊，谁之永号？\n\n作者：无名氏",
        "《小雅 · 白驹》\n皎皎白驹，食我场苗。絷之维之，以永今朝。所谓伊人，于焉逍遥？\r\n皎皎白驹，食我场藿。絷之维之，以永今夕。所谓伊人，于焉嘉客？\r\n皎皎白驹，贲然来思。尔公尔侯，逸豫无期？慎尔优游，勉尔遁思。\r\n皎皎白驹，在彼空谷。生刍一束，其人如玉。毋金玉尔音，而有遐心。\n\n作者：无名氏",
        "《观猎》\n风劲角弓鸣，将军猎渭城。\r\n草枯鹰眼疾，雪尽马蹄轻。\r\n忽过新丰市，还归细柳营。\r\n回看射雕处，千里暮云平。\n\n作者：王维",
        "《石壕吏》\n暮投石壕村，有吏夜捉人。\r\n老翁逾墙走，老妇出门看。\r\n吏呼一何怒！妇啼一何苦。\r\n听妇前致词，三男邺城戍。\r\n一男附书至，二男新战死。\r\n存者且偷生，死者长已矣！\r\n室中更无人，惟有乳下孙。\r\n有孙母未去，出入无完裙。\r\n老妪力虽衰，请从吏夜归。\r\n急应河阳役，犹得备晨炊。\r\n夜久语声绝，如闻泣幽咽。\r\n天明登前途，独与老翁别。\n\n作者：杜甫",
        "《咸阳城东楼》\n一上高城万里愁，蒹葭杨柳似汀洲。\r\n溪云初起日沉阁，山雨欲来风满楼。\r\n鸟下绿芜秦苑夕，蝉鸣黄叶汉宫秋。\r\n行人莫问当年事，故国东来渭水流。\n\n作者：许浑",
        "《石头城》\n山围故国周遭在，潮打空城寂寞回。\r\n淮水东边旧时月，夜深还过女墙来。\n\n作者：刘禹锡",
        "《马嵬》\n海外徒闻更九州，他生未卜此生休。\r\n空闻虎旅传宵柝，无复鸡人报晓筹。\r\n此日六军同驻马，当时七夕笑牵牛。\r\n如何四纪为天子，不及卢家有莫愁。\n\n作者：李商隐",
        "《九日齐安登高》\n江涵秋影雁初飞，与客携壶上翠微。\r\n尘世难逢开口笑，菊花须插满头归。\r\n但将酩酊酬佳节，不用登临恨落晖。\r\n古往今来只如此，牛山何必独沾衣？\n\n作者：杜牧",
        "《九日蓝田崔氏庄》\n老去悲秋强自宽，兴来今日尽君欢。\r\n羞将短发还吹帽，笑倩旁人为正冠。\r\n蓝水远从千涧落，玉山高并两峰寒。\r\n明年此会知谁健？醉把茱萸仔细看。\n\n作者：杜甫",
        "《商山早行》\n晨起动征铎，客行悲故乡。\r\n鸡声茅店月，人迹板桥霜。\r\n槲叶落山路，枳花明驿墙。\r\n因思杜陵梦，凫雁满回塘。\n\n作者：温庭筠",
        "《长安晚秋》\n云物凄清拂曙流，汉家宫阙动高秋。\r\n残星几点雁横塞，长笛一声人倚楼。\r\n紫艳半开篱菊静，红衣落尽渚莲愁。\r\n鲈鱼正美不归去，空戴南冠学楚囚。\n\n作者：赵嘏",
        "《长安春望》\n东风吹雨过青山，却望千门草色闲。\r\n家在梦中何日到，春来江上几人还？\r\n川原缭绕浮云外，宫阙参差落照间。\r\n谁念为儒逢世难，独将衰鬓客秦关。\n\n作者：卢纶",
        "《野望》\n东皋薄暮望，徙倚欲何依！\r\n树树皆秋色，山山唯落晖。\r\n牧人驱犊返，猎马带禽归。\r\n相顾无相识，长歌怀采薇。\n\n作者：王绩",
        "《秋兴八首（其一）》\n玉露凋伤枫树林，巫山巫峡气萧森。\r\n江间波浪兼天涌，塞上风云接地阴。\r\n丛菊两开他日泪，孤舟一系故园心。\r\n寒衣处处催刀尺，白帝城高急暮砧。\n\n作者：杜甫",
        "《北征》\n皇帝二载秋，闰八月初吉。\r\n杜子将北征，苍茫问家室。\r\n维时遭艰虞，朝野少暇日。\r\n顾惭恩私被，诏许归蓬荜。\r\n拜辞诣阙下，怵惕久未出。\r\n虽乏谏诤姿，恐君有遗失。\r\n君诚中兴主，经纬固密勿。\r\n东胡反未已，臣甫愤所切。\r\n挥涕恋行在，道途犹恍惚。\r\n乾坤含疮痍，忧虞何时毕！\r\n靡靡逾阡陌，人烟眇萧瑟。\r\n所遇多被伤，呻吟更流血。\r\n回首凤翔县，旌旗晚明灭。\r\n前登寒山重，屡得饮马窟。\r\n邠郊入地底，泾水中荡潏。\r\n猛虎立我前，苍崖吼时裂。\r\n菊垂今秋花，石戴古车辙。\r\n青云动高兴，幽事亦可悦。\r\n山果多琐细，罗生杂橡栗。\r\n或红如丹砂，或黑如点漆。\r\n雨露之所濡，甘苦齐结实。\r\n缅思桃源内，益叹身世拙。\r\n坡陀望鄜畤，岩谷互出没。\r\n我行已水滨，我仆犹木末。\r\n鸱鸟鸣黄桑，野鼠拱乱穴。\r\n夜深经战场，寒月照白骨。\r\n潼关百万师，往者散何卒？\r\n遂令半秦民，残害为异物。\r\n况我堕胡尘，及归尽华发。\r\n经年至茅屋，妻子衣百结。\r\n恸哭松声回，悲泉共幽咽。\r\n平生所娇儿，颜色白胜雪。\r\n见爷背面啼，垢腻脚不袜。\r\n床前两小女，补绽才过膝。\r\n海图坼波涛，旧绣移曲折。\r\n天吴及紫凤，颠倒在裋褐。\r\n老夫情怀恶，呕泄卧数日。\r\n那无囊中帛，救汝寒凛栗。\r\n粉黛亦解包，衾裯稍罗列。\r\n瘦妻面复光，痴女头自栉。\r\n学母无不为，晓妆随手抹。\r\n移时施朱铅，狼藉画眉阔。\r\n生还对童稚，似欲忘饥渴。\r\n问事竞挽鬚，谁能即嗔喝？\r\n翻思在贼愁，甘受杂乱聒。\r\n新归且慰意，生理焉得说！\r\n至尊尚蒙尘，几日休练卒？\r\n仰观天色改，坐觉妖氛豁。\r\n阴风西北来，惨澹随回纥。\r\n其王愿助顺，其俗善驰突。\r\n送兵五千人，驱马一万匹。\r\n此辈少为贵，四方服勇决。\r\n所用皆鹰腾，破敌过箭疾。\r\n圣心颇虚伫，时议气欲夺。\r\n伊洛指掌收，西京不足拔。\r\n官军请深入，蓄锐伺俱发。\r\n此举开青徐，旋瞻略恒碣。\r\n昊天积霜露，正气有肃杀。\r\n祸转亡胡岁，势成擒胡月。\r\n胡命其能久，皇纲未宜绝。\r\n忆昨狼狈初，事与古先别。\r\n奸臣竟菹醢，同恶随荡析。\r\n不闻夏殷衰，中自诛褒妲。\r\n周汉获再兴，宣光果明哲。\r\n桓桓陈将军，仗钺奋忠烈。\r\n微尔人尽非，于今国犹活。\r\n凄凉大同殿，寂寞白兽闼。\r\n都人望翠华，佳气向金阙。\r\n园陵固有神，扫洒数不缺。\r\n煌煌太宗业，树立甚宏达。\n\n作者：杜甫",
        "《从军行》\n烽火照西京，心中自不平。\r\n牙璋辞凤阙，铁骑绕龙城。\r\n雪暗凋旗画，风多杂鼓声。\r\n宁为百夫长，胜作一书生。\n\n作者：杨炯",
        "《早雁》\n金河秋半虏弦开，云外惊飞四散哀。\r\n仙掌月明孤影过，长门灯暗数声来。\r\n须知胡骑纷纷在，岂逐春风一一回？\r\n莫厌潇湘少人处，水多菰米岸莓苔。\n\n作者：杜牧",
        "《秋登宣城谢脁北楼》\n江城如画里，山晚望晴空。\r\n两水夹明镜，双桥落彩虹。\r\n人烟寒橘柚，秋色老梧桐。\r\n谁念北楼上，临风怀谢公。\n\n作者：李白",
        "《羌村三首》\n【其一】\r\n峥嵘赤云西，日脚下平地。\r\n柴门鸟雀噪，归客千里至。\r\n妻孥怪我在，惊定还拭泪。\r\n世乱遭飘荡，生还偶然遂！\r\n邻人满墙头，感叹亦歔欷。\r\n夜阑更秉烛，相对如梦寐。\r\n【其二】\r\n晚岁迫偷生，还家少欢趣。\r\n娇儿不离膝，畏我复却去。\r\n忆昔好追凉，故绕池边树。\r\n萧萧北风劲，抚事煎百虑。\r\n赖知禾黍收，已觉糟床注。\r\n如今足斟酌，且用慰迟暮。\r\n【其三】\r\n群鸡正乱叫，客至鸡斗争。\r\n驱鸡上树木，始闻叩柴荆。\r\n父老四五人，问我久远行。\r\n手中各有携，倾榼浊复清。\r\n苦辞酒味薄，黍地无人耕。\r\n兵革既未息，儿童尽东征。\r\n请为父老歌，艰难愧深情。\r\n歌罢仰天叹，四座泪纵横。\n\n作者：杜甫",
        "《梦李白（其一）》\n死别已吞声，生别常恻恻。\r\n江南瘴疠地，逐客无消息。\r\n故人入我梦，明我长相忆。\r\n恐非平生魂，路远不可测。\r\n魂来枫叶青，魂返关塞黑。\r\n君今在罗网，何以有羽翼。\r\n落月满屋梁，犹疑照颜色。\r\n水深波浪阔，无使蛟龙得。\n\n作者：杜甫",
        "《梦李白（其二）》\n浮云终日行，游子久不至。\r\n三夜频梦君，情亲见君意。\r\n告归常局促，苦道来不易。\r\n江湖多风波，舟楫恐失坠。\r\n出门搔白首，若负平生志。\r\n冠盖满京华，斯人独憔悴。\r\n孰云网恢恢，将老身反累。\r\n千秋万岁名，寂寞身后事。\n\n作者：杜甫",
        "《郡斋雨中与诸文士燕集》\n兵卫森画戟，燕寝凝清香。\r\n海上风雨至，逍遥池阁凉。\r\n烦疴近消散，嘉宾复满堂。\r\n自惭居处崇，未睹斯民康。\r\n理会是非遣，性达形迹忘。\r\n鲜肥属时禁，蔬果幸见尝。\r\n俯饮一杯酒，仰聆金玉章。\r\n神欢体自轻，意欲凌风翔。\r\n吴中盛文史，群彦今汪洋。\r\n方知大藩地，岂曰财赋彊。\n\n作者：韦应物",
        "《遣怀》\n落魄江湖载酒行，楚腰纤细掌中轻。\r\n十年一觉扬州梦，赢得青楼薄幸名。\n\n作者：杜牧",
        "《北陂杏花》\n一陂春水绕花身，花影妖娆各占春。\r\n纵被春风吹作雪，绝胜南陌碾成尘。\n\n作者：王安石",
        "《古诗十九首 · 青青陵上柏》\n青青陵上柏，磊磊涧中石。\r\n人生天地间，忽如远行客。\r\n斗酒相娱乐，聊厚不为薄。\r\n驱车策驽马，游戏宛与洛。\r\n洛中何郁郁，冠带自相索。\r\n长衢罗夹巷，王侯多第宅。\r\n两宫遥相望，双阙百馀尺。\r\n极宴娱心意，戚戚何所迫？\n\n作者：无名氏",
        "《古诗十九首 · 今日良宴会》\n今日良宴会，欢乐难具陈。\r\n弹筝奋逸响，新声妙入神。\r\n令德唱高言，识曲听其真。\r\n齐心同所愿，含意俱未伸。\r\n人生寄一世，奄忽若飙尘。\r\n何不策高足，先据要路津？\r\n无为守穷贱，坎坷长苦辛。\n\n作者：无名氏",
        "《古诗十九首 · 西北有高楼》\n西北有高楼，上与浮云齐。\r\n交疏结绮窗，阿阁三重阶。\r\n上有弦歌声，音响一何悲！\r\n谁能为此曲，无乃杞梁妻。\r\n清商随风发，中曲正徘徊。\r\n一弹再三叹，慷慨有余哀。\r\n不惜歌者苦，但伤知音稀。\r\n愿为双鸿鹄，奋翅起高飞。\n\n作者：无名氏",
        "《古诗十九首 · 涉江采芙蓉》\n涉江采芙蓉，兰泽多芳草。\r\n采之欲遗谁，所思在远道。\r\n还顾望旧乡，长路漫浩浩。\r\n同心而离居，忧伤以终老。\n\n作者：无名氏",
        "《古诗十九首 · 明月皎夜光》\n明月皎夜光，促织鸣东壁。\r\n玉衡指孟冬，众星何历历。\r\n白露沾野草，时节忽复易。\r\n秋蝉鸣树间，玄鸟逝安适。\r\n昔我同门友，高举振六翮。\r\n不念携手好，弃我如遗迹。\r\n南箕北有斗，牵牛不负轭。\r\n良无盘石固，虚名复何益。\n\n作者：无名氏",
        "《古诗十九首 · 冉冉孤生竹》\n冉冉孤生竹，结根泰山阿。\r\n与君为新婚，菟丝附女萝。\r\n菟丝生有时，夫妇会有宜。\r\n千里远结婚，悠悠隔山陂。\r\n思君令人老，轩车来何迟！\r\n伤彼蕙兰花，含英扬光辉。\r\n过时而不采，将随秋草萎。\r\n君亮执高节，贱妾亦何为！\n\n作者：无名氏",
        "《古诗十九首 · 回车驾言迈》\n回车驾言迈，悠悠涉长道。\r\n四顾何茫茫，东风摇百草。\r\n所遇无故物，焉得不速老？\r\n盛衰各有时，立身苦不早。\r\n人生非金石，岂能长寿考？\r\n奄忽随物化，荣名以为宝。\n\n作者：无名氏",
        "《古诗十九首 · 东城高且长》\n东城高且长，逶迤自相属。\r\n回风动地起，秋草萋已绿。\r\n四时更变化，岁暮一何速！\r\n晨风怀苦心，蟋蟀伤局促。\r\n荡涤放情志，何为自结束！\r\n燕赵多佳人，美者颜如玉。\r\n被服罗裳衣，当户理清曲。\r\n音响一何悲！弦急知柱促。\r\n驰情整中带，沉吟聊踯躅。\r\n思为双飞燕，衔泥巢君屋。\n\n作者：无名氏",
        "《古诗十九首 · 驱车上东门》\n驱车上东门，遥望郭北墓。\r\n白杨何萧萧，松柏夹广路。\r\n下有陈死人，杳杳即长暮。\r\n潜寐黄泉下，千载永不寤。\r\n浩浩阴阳移，年命如朝露。\r\n人生忽如寄，寿无金石固。\r\n万岁更相送，贤圣莫能度。\r\n服食求神仙，多为药所误。\r\n不如饮美酒，被服纨与素。\n\n作者：无名氏",
        "《古诗十九首 · 去者日以疏》\n去者日以疏，来者日已亲。\r\n出郭门直视，但见丘与坟。\r\n古墓犁为田，松柏摧为薪。\r\n白杨多悲风，萧萧愁杀人。\r\n思还故里闾，欲归道无因。\n\n作者：无名氏",
        "《古诗十九首 · 凛凛岁云暮》\n凛凛岁云暮，蝼蛄夕鸣悲。\r\n凉风率已厉，游子寒无衣。\r\n锦衾遗洛浦，同袍与我违。\r\n独宿累长夜，梦想见容辉。\r\n良人惟古欢，枉驾惠前绥，\r\n愿得长巧笑，携手同车归。\r\n既来不须臾，又不处重闱；\r\n亮无晨风翼，焉能凌风飞？\r\n眄睐以适意，引领遥相睎。\r\n徙倚怀感伤，垂涕沾双扉。\n\n作者：无名氏",
        "《古诗十九首 · 孟冬寒气至》\n孟冬寒气至，北风何惨栗。\r\n愁多知夜长，仰观众星列。\r\n三五明月满，四五蟾兔缺。\r\n客从远方来，遗我一书札。\r\n上言长相思，下言久离别。\r\n置书怀袖中，三岁字不灭。\r\n一心抱区区，惧君不识察。\n\n作者：无名氏",
        "《古诗十九首 · 客从远方来》\n客从远方来，遗我一端绮。\r\n相去万余里，故人心尚尔。\r\n文彩双鸳鸯，裁为合欢被。\r\n著以长相思，缘以结不解。\r\n以胶投漆中，谁能别离此。\n\n作者：无名氏",
        "《古诗十九首 · 明月何皎皎》\n明月何皎皎，照我罗床帏。\r\n忧愁不能寐，揽衣起徘徊。\r\n客行虽云乐，不如早旋归。\r\n出户独彷徨，愁思当告谁！\r\n引领还入房，泪下沾裳衣。\n\n作者：无名氏",
        "《三五七言 / 秋风词》\n秋风清，秋月明，\r\n落叶聚还散，寒鸦栖复惊。\r\n相思相见知何日？此时此夜难为情！\n\n作者：李白",
        "《新婚别》\n兔丝附蓬麻，引蔓故不长。\r\n嫁女与征夫，不如弃路旁。\r\n结髮为君妻，席不暖君床。\r\n暮婚晨告别，无乃太匆忙。\r\n君行虽不远，守边赴河阳。\r\n妾身未分明，何以拜姑嫜。\r\n父母养我时，日夜令我藏。\r\n生女有所归，鸡狗亦得将。\r\n君今往死地，沈痛迫中肠。\r\n誓欲随君去，形势反苍黄。\r\n勿为新婚念，努力事戎行。\r\n妇人在军中，兵气恐不扬。\r\n自嗟贫家女，久致罗襦裳。\r\n罗襦不复施，对君洗红妆。\r\n仰视百鸟飞，大小必双翔。\r\n人事多错迕，与君永相望。\n\n作者：杜甫",
        "《前出塞九首（其六）》\n挽弓当挽强，用箭当用长。\r\n射人先射马，擒贼先擒王。\r\n杀人亦有限，列国自有疆。\r\n苟能制侵陵，岂在多杀伤！\n\n作者：杜甫",
        "《潼关吏》\n士卒何草草，筑城潼关道。\r\n大城铁不如，小城万丈馀。\r\n借问潼关吏，修关还备胡。\r\n要我下马行，为我指山隅。\r\n连云列战格，飞鸟不能逾。\r\n胡来但自守，岂复忧西都。\r\n丈人视要处，窄狭容单车。\r\n艰难奋长戟，万古用一夫。\r\n哀哉桃林战，百万化为鱼。\r\n请嘱防关将，慎勿学哥舒。\n\n作者：杜甫",
        "《无家别》\n寂寞天宝后，园庐但蒿藜。\r\n我里百馀家，世乱各东西。\r\n存者无消息，死者为尘泥。\r\n贱子因阵败，归来寻旧蹊。\r\n人行见空巷，日瘦气惨凄。\r\n但对狐与狸，竖毛怒我啼。\r\n四邻何所有，一二老寡妻。\r\n宿鸟恋本枝，安辞且穷栖。\r\n方春独荷锄，日暮还灌畦。\r\n县吏知我至，召令习鼓鞞。\r\n虽从本州役，内顾无所携。\r\n近行止一身，远去终转迷。\r\n家乡既荡尽，远近理亦齐。\r\n永痛长病母，五年委沟溪。\r\n生我不得力，终身两酸嘶。\r\n人生无家别，何以为烝黎。\n\n作者：杜甫",
        "《垂老别》\n四郊未宁静，垂老不得安。\r\n子孙阵亡尽，焉用身独完。\r\n投杖出门去，同行为辛酸。\r\n幸有牙齿存，所悲骨髓干。\r\n男儿既介胄，长揖别上官。\r\n老妻卧路啼，岁暮衣裳单。\r\n孰知是死别，且复伤其寒。\r\n此去必不归，还闻劝加餐。\r\n土门壁甚坚，杏园度亦难。\r\n势异邺城下，纵死时犹宽。\r\n人生有离合，岂择衰老端。\r\n忆昔少壮日，迟回竟长叹。\r\n万国尽征戍，烽火被冈峦。\r\n积尸草木腥，流血川原丹。\r\n何乡为乐土，安敢尚盘桓。\r\n弃绝蓬室居，塌然摧肺肝。\n\n作者：杜甫",
        "《陇西行》\n十里一走马，五里一扬鞭。\r\n都护军书至，匈奴围酒泉。\r\n关山正飞雪，烽戍断无烟。\n\n作者：王维",
        "《新安吏》\n客行新安道，喧呼闻点兵。\r\n借问新安吏，县小更无丁。\r\n府帖昨夜下，次选中男行。\r\n中男绝短小，何以守王城。\r\n肥男有母送，瘦男独伶俜。\r\n白水暮东流，青山犹哭声。\r\n莫自使眼枯，收汝泪纵横。\r\n眼枯即见骨，天地终无情。\r\n我军取相州，日夕望其平。\r\n岂意贼难料，归军星散营。\r\n就粮近故垒，练卒依旧京。\r\n掘壕不到水，牧马役亦轻。\r\n况乃王师顺，抚养甚分明。\r\n送行勿泣血，仆射如父兄。\n\n作者：杜甫",
        "《过华清宫三首》\n【其一】\r\n长安回望绣成堆，山顶千门次第开。\r\n一骑红尘妃子笑，无人知是荔枝来。\r\n【其二】\r\n新丰绿树起黄埃，数骑渔阳探使回。\r\n霓裳一曲千峰上，舞破中原始下来。\r\n【其三】\r\n万国笙歌醉太平，倚天楼殿月分明。\r\n云中乱拍禄山舞，风过重峦下笑声。\n\n作者：杜牧",
        "《国风 · 邶风 · 绿衣》\n绿兮衣兮，绿衣黄里。\r\n心之忧矣，曷维其已！\r\n绿兮衣兮，绿衣黄裳。\r\n心之忧矣，曷维其亡！\r\n绿兮丝兮，女所治兮。\r\n我思古人，俾无訧兮！\r\n絺兮绤兮，凄其以风。\r\n我思古人，实获我心！\n\n作者：无名氏",
        "《除夜作》\n旅馆寒灯独不眠，客心何事转凄然？\r\n故乡今夜思千里，霜鬓明朝又一年。\n\n作者：高适",
        "《春日偶成》\n云淡风轻近午天，傍花随柳过前川。\r\n时人不识余心乐，将谓偷闲学少年。\n\n作者：程颢",
        "《入若耶溪》\n艅艎何泛泛，空水共悠悠。\r\n阴霞生远岫，阳景逐回流。\r\n蝉噪林逾静，鸟鸣山更幽。\r\n此地动归念，长年悲倦游。\n\n作者：王籍",
        "《菩提偈（其三）》\n菩提本无树，明镜亦非台。\r\n本来无一物，何处惹尘埃。\n\n作者：惠能",
        "《菩提偈（其四）》\n菩提只向心觅，何劳向外求玄？\r\n听说依此修行，西方只在目前！\n\n作者：惠能",
        "《观潮》\n庐山烟雨浙江潮，未到千般恨不消。\r\n到得还来别无事，庐山烟雨浙江潮。\n\n作者：苏轼",
        "《赠药山高僧惟俨》\n炼得身形似鹤形，千株松下两函经。\r\n我来问道无余说，云在青天水在瓶。\n\n作者：李翱",
        "《梦中作四截句（其二）》\n黄金华发两飘萧，六九童心尚未消。\r\n叱起海红帘底月，四厢花影怒于潮。\n\n作者：龚自珍",
        "《咏柳》\n碧玉妆成一树高，万条垂下绿丝绦。\r\n不知细叶谁裁出，二月春风似剪刀。\n\n作者：贺知章",
        "《临安春雨初霁》\n世味年来薄似纱，谁令骑马客京华。\r\n小楼一夜听春雨，深巷明朝卖杏花。\r\n矮纸斜行闲作草，晴窗细乳戏分茶。\r\n素衣莫起风尘叹，犹及清明可到家。\n\n作者：陆游",
        "《观刈麦》\n田家少闲月，五月人倍忙。\r\n夜来南风起，小麦覆陇黄。\r\n妇姑荷箪食，童稚携壶浆，\r\n相随饷田去，丁壮在南冈。\r\n足蒸暑土气，背灼炎天光，\r\n力尽不知热，但惜夏日长。\r\n复有贫妇人，抱子在其傍，\r\n右手秉遗穗，左臂悬敝筐。\r\n听其相顾言，闻者为悲伤。\r\n家田输税尽，拾此充饥肠。\r\n今我何功德？曾不事农桑。\r\n吏禄三百石，岁晏有余粮，\r\n念此私自愧，尽日不能忘。\n\n作者：白居易",
        "《夏日山中》\n懒摇白羽扇，裸袒青林中。\r\n脱巾挂石壁，露顶洒松风。\n\n作者：李白",
        "《夏夜追凉》\n夜热依然午热同，开门小立月明中。\r\n竹深树密虫鸣处，时有微凉不是风。\n\n作者：杨万里",
        "《江村》\n清江一曲抱村流，长夏江村事事幽。\r\n自去自来堂上燕，相亲相近水中鸥。\r\n老妻画纸为棋局，稚子敲针作钓钩。\r\n但有故人供禄米，微躯此外更何求。\n\n作者：杜甫",
        "《幽居初夏》\n湖山胜处放翁家，槐柳阴中野径斜。\r\n水满有时观下鹭，草深无处不鸣蛙。\r\n箨龙已过头番笋，木笔犹开第一花。\r\n叹息老来交旧尽，睡来谁共午瓯茶。\n\n作者：陆游",
        "《山中》\n荆溪白石出，天寒红叶稀。\r\n山路元无雨，空翠湿人衣。\n\n作者：王维",
        "《子夜吴歌 · 春歌》\n秦地罗敷女，采桑绿水边。\r\n素手青条上，红妆白日鲜。\r\n蚕饥妾欲去，五马莫留连。\n\n作者：李白",
        "《子夜吴歌 · 夏歌》\n镜湖三百里，菡萏发荷花。\r\n五月西施采，人看隘若耶。\r\n回舟不待月，归去越王家。\n\n作者：李白",
        "《子夜吴歌 · 秋歌》\n长安一片月，万户捣衣声。\r\n秋风吹不尽，总是玉关情。\r\n何日平胡虏，良人罢远征。\n\n作者：李白",
        "《子夜吴歌 · 冬歌》\n明朝驿使发，一夜絮征袍。\r\n素手抽针冷，那堪把剪刀。\r\n裁缝寄远道，几日到临洮？\n\n作者：李白",
        "《秋词（其二）》\n山明水净夜来霜，数树深红出浅黄。\r\n试上高楼清入骨，岂如春色嗾人狂。\n\n作者：刘禹锡",
        "《雪梅（其一）》\n梅雪争春未肯降，骚人阁笔费评章。\r\n梅须逊雪三分白，雪却输梅一段香。\n\n作者：卢梅坡",
        "《雪梅（其二）》\n有梅无雪不精神，有雪无诗俗了人。\r\n日暮诗成天又雪，与梅并作十分春。\n\n作者：卢梅坡",
        "《卖炭翁》\n卖炭翁，伐薪烧炭南山中。\r\n满面尘灰烟火色，两鬓苍苍十指黑。\r\n卖炭得钱何所营？身上衣裳口中食。\r\n可怜身上衣正单，心忧炭贱愿天寒。\r\n夜来城外一尺雪，晓驾炭车辗冰辙；\r\n牛困人饥日已高，市南门外泥中歇。\r\n翩翩两骑来是谁？黄衣使者白衫儿。\r\n手把文书口称敕，回车叱牛牵向北。\r\n一车炭，千余斤，宫使驱将惜不得。\r\n半匹红纱一丈绫，系向牛头充炭直！\n\n作者：白居易",
        "《六月二十七日望湖楼醉书（其一）》\n黑云翻墨未遮山，白雨跳珠乱入船。\r\n卷地风来忽吹散，望湖楼下水如天。\n\n作者：苏轼",
        "《绝句》\n古木阴中系短篷，杖藜扶我过桥东。\r\n沾衣欲湿杏花雨，吹面不寒杨柳风。\n\n作者：志南",
        "《早梅》\n一树寒梅白玉条，迥临村路傍溪桥。\r\n不知近水花先发，疑是经冬雪未销。\n\n作者：张谓",
        "《山园小梅二首（其一）》\n众芳摇落独暄妍，占尽风情向小园。\r\n疏影横斜水清浅，暗香浮动月黄昏。\r\n霜禽欲下先偷眼，粉蝶如知合断魂。\r\n幸有微吟可相狎，不须檀板共金樽。\n\n作者：林逋",
        "《上堂开示颂》\n尘劳迥脱事非常，紧把绳头做一场。\r\n不经一番寒彻骨，怎得梅花扑鼻香。\n\n作者：黄檗",
        "《忆梅》\n定定住天涯，依依向物华。\r\n寒梅最堪恨，长作去年花。\n\n作者：李商隐",
        "《采莲曲》\n荷叶罗裙一色裁，芙蓉向脸两边开。\r\n乱入池中看不见，闻歌始觉有人来。\n\n作者：王昌龄",
        "《暮秋独游曲江》\n荷叶生时春恨生，荷叶枯时秋恨成。\r\n深知身在情长在，怅望江头江水声。\n\n作者：李商隐",
        "《长安古意》\n长安大道连狭斜，青牛白马七香车。\r\n玉辇纵横过主第，金鞭络绎向侯家。\r\n龙衔宝盖承朝日，凤吐流苏带晚霞。\r\n百尺游丝争绕树，一群娇鸟共啼花。\r\n游蜂戏蝶千门侧，碧树银台万种色。\r\n复道交窗作合欢，双阙连甍垂凤翼。\r\n梁家画阁中天起，汉帝金茎云外直。\r\n楼前相望不相知，陌上相逢讵相识？\r\n借问吹箫向紫烟，曾经学舞度芳年。\r\n得成比目何辞死，愿作鸳鸯不羡仙。\r\n比目鸳鸯真可羡，双去双来君不见？\r\n生憎帐额绣孤鸾，好取门帘帖双燕。\r\n双燕双飞绕画梁，罗帷翠被郁金香。\r\n片片行云著蝉鬓，纤纤初月上鸦黄。\r\n鸦黄粉白车中出，含娇含态情非一。\r\n妖童宝马铁连钱，娼妇盘龙金屈膝。\r\n御史府中乌夜啼，廷尉门前雀欲栖。\r\n隐隐朱城临玉道，遥遥翠幰没金堤。\r\n挟弹飞鹰杜陵北，探丸借客渭桥西。\r\n俱邀侠客芙蓉剑，共宿娼家桃李蹊。\r\n娼家日暮紫罗裙，清歌一啭口氛氲。\r\n北堂夜夜人如月，南陌朝朝骑似云。\r\n南陌北堂连北里，五剧三条控三市。\r\n弱柳青槐拂地垂，佳气红尘暗天起。\r\n汉代金吾千骑来，翡翠屠苏鹦鹉杯。\r\n罗襦宝带为君解，燕歌赵舞为君开。\r\n别有豪华称将相，转日回天不相让。\r\n意气由来排灌夫，专权判不容萧相。\r\n专权意气本豪雄，青虬紫燕坐春风。\r\n自言歌舞长千载，自谓骄奢凌五公。\r\n节物风光不相待，桑田碧海须臾改。\r\n昔时金阶白玉堂，即今惟见青松在。\r\n寂寂寥寥扬子居，年年岁岁一床书。\r\n独有南山桂花发，飞来飞去袭人裾。\n\n作者：卢照邻",
        "《曲池荷》\n浮香绕曲岸，圆影覆华池。\r\n常恐秋风早，飘零君不知。\n\n作者：卢照邻",
        "《白莲》\n素花多蒙别艳欺，此花端合在瑶池。\r\n无情有恨何人觉？月晓风清欲堕时。\n\n作者：陆龟蒙",
        "《菊花》\n秋丛绕舍似陶家，遍绕篱边日渐斜。\r\n不是花中偏爱菊，此花开尽更无花。\n\n作者：元稹",
        "《菊花》\n暗暗淡淡紫，融融冶冶黄。\r\n陶令篱边色，罗含宅里香。\r\n几时禁重露，实是怯残阳。\r\n愿泛金鹦鹉，升君白玉堂。\n\n作者：李商隐",
        "《庭前菊》\n为忆长安烂熳开，我今移尔满庭栽。\r\n红兰莫笑青青色，曾向龙山泛酒来。\n\n作者：韦庄",
        "《除夜雪》\n北风吹雪四更初，嘉瑞天教及岁除。\r\n半盏屠苏犹未举，灯前小草写桃符。\n\n作者：陆游",
        "《田家元日》\n昨夜斗回北，今朝岁起东。\r\n我年已强仕，无禄尚忧农。\r\n桑野就耕父，荷锄随牧童。\r\n田家占气候，共说此年丰。\n\n作者：孟浩然",
        "《客中除夕》\n今夕为何夕，他乡说故乡。\r\n看人儿女大，为客岁年长。\r\n戎马无休歇，关山正渺茫。\r\n一杯椒叶酒，未敌泪千行。\n\n作者：袁凯",
        "《正月十五夜灯》\n千门开锁万灯明，正月中旬动帝京。\r\n三百内人连袖舞，一时天上著词声。\n\n作者：张祜",
        "《十五夜观灯》\n锦里开芳宴，兰缸艳早年。\r\n缛彩遥分地，繁光远缀天。\r\n接汉疑星落，依楼似月悬。\r\n别有千金笑，来映九枝前。\n\n作者：卢照邻",
        "《寒食雨（其一）》\n自我来黄州，已过三寒食。\r\n年年欲惜春，春去不容惜。\r\n今年又苦雨，两月秋萧瑟。\r\n卧闻海棠花，泥污燕支雪。\r\n暗中偷负去，夜半真有力。\r\n何殊病少年，病起头已白。\n\n作者：苏轼",
        "《寒食雨（其二）》\n春江欲入户，雨势来不已。\r\n小屋如渔舟，蒙蒙水云里。\r\n空庖煮寒菜，破灶烧湿苇。\r\n那知是寒食，但见乌衔纸。\r\n君门深九重，坟墓在万里。\r\n也拟哭途穷，死灰吹不起。\n\n作者：苏轼",
        "《寒食寄京师诸弟》\n雨中禁火空斋冷，江上流莺独坐听。\r\n把酒看花想诸弟，杜陵寒食草青青。\n\n作者：韦应物",
        "《小寒食舟中作》\n佳辰强饭食犹寒，隐几萧条戴鹖冠。\r\n春水船如天上坐，老年花似雾中看。\r\n娟娟戏蝶过闲幔，片片轻鸥下急湍。\r\n云白山青万馀里，愁看直北是长安。\n\n作者：杜甫",
        "《夜深》\n恻恻轻寒剪剪风，小梅飘雪杏花红。\r\n夜深斜搭秋千索，楼阁朦胧烟雨中。\n\n作者：韩偓",
        "《寒食》\n寂寂柴门村落里，也教插柳记年华。\r\n禁烟不到粤人国，上冢亦携庞老家。\r\n汉寝唐陵无麦饭，山溪野径有梨花。\r\n一樽径籍青苔卧，莫管城头奏暮笳。\n\n作者：赵鼎",
        "《清明夜》\n好风胧月清明夜，碧砌红轩刺史家。\r\n独绕回廊行复歇，遥听弦管暗看花。\n\n作者：白居易",
        "《郊行即事》\n芳原绿野恣行时，春入遥山碧四围。\r\n兴逐乱红穿柳巷，困临流水坐苔矶。\r\n莫辞盏酒十分劝，只恐风花一片飞。\r\n况是清明好天气，不妨游衍莫忘归。\n\n作者：程颢",
        "《七夕》\n别浦今朝暗，罗帷午夜愁。\r\n鹊辞穿线月，花入曝衣楼。\r\n天上分金镜，人间望玉钩。\r\n钱塘苏小小，更值一年秋。\n\n作者：李贺",
        "《七夕歌》\n人间一叶梧桐飘，蓐收行秋回斗杓。\r\n神宫召集役灵鹊，直渡天河云作桥。\r\n桥东美人天帝子，机杼年年劳玉指。\r\n织成云雾紫绡衣，辛苦无欢容不理。\r\n帝怜独居无与娱，河西嫁得牵牛夫。\r\n自从嫁后废织纴，绿鬓云鬟朝暮梳。\r\n贪欢不归天帝怒，谪归却踏来时路。\r\n但令一岁一相逢，七月七日河边渡。\r\n别多会少知奈何，却忆从前恩爱多。\r\n匆匆离恨说不尽，烛龙已驾随羲和。\r\n河边灵官晓催发，令严不管轻离别。\r\n空将泪作雨滂沱，泪痕有尽愁无歇。\r\n寄言织女若休叹，天地无情会相见。\r\n犹胜嫦娥不嫁人，夜夜孤眠广寒殿。\n\n作者：张耒",
        "《重阳席上赋白菊》\n满园花菊郁金黄，中有孤丛色似霜。\r\n还似今朝歌酒席，白头翁入少年场。\n\n作者：白居易",
        "《行军九日思长安故园》\n强欲登高去，无人送酒来。\r\n遥怜故园菊，应傍战场开。\n\n作者：岑参",
        "《山居即事》\n寂寞掩柴扉，苍茫对落晖。\r\n鹤巢松树遍，人访荜门稀。\r\n绿竹含新粉，红莲落故衣。\r\n渡头烟火起，处处采菱归。\n\n作者：王维",
        "《游山西村》\n莫笑农家腊酒浑，丰年留客足鸡豚。\r\n山重水复疑无路，柳暗花明又一村。\r\n箫鼓追随春社近，衣冠简朴古风存。\r\n从今若许闲乘月，拄杖无时夜叩门。\n\n作者：陆游",
        "《大风歌》\n大风起兮云飞扬。\r\n威加海内兮归故乡。\r\n安得猛士兮守四方！\n\n作者：刘邦",
        "《陌上桑》\n日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。\r\n使君从南来，五马立踟蹰。使君遣吏往，问是谁家姝。\r\n「秦氏有好女，自名为罗敷。」\r\n「罗敷年几何？」\r\n「二十尚不足，十五颇有馀。」\r\n使君谢罗敷：「宁可共载不？」\r\n罗敷前致辞：「使君一何愚！使君自有妇，罗敷自有夫。东方千馀骑，夫婿居上头。何用识夫婿？白马从骊驹。青丝系马尾，黄金络马头；腰中辘轳剑，可直千万馀。十五府小吏，二十朝大夫，三十侍中郎，四十专城居。为人洁白皙，鬑鬑颇有须。盈盈公府步，冉冉府中趋。坐中数千人，皆言夫婿殊。」\n\n作者：无名氏",
        "《燕歌行（其一）》\n秋风萧瑟天气凉，草木摇落露为霜，群燕辞归鹄南翔。\r\n念君客游思断肠，慊慊思归恋故乡，君何淹留寄他方？\r\n贱妾茕茕守空房，忧来思君不敢忘，不觉泪下沾衣裳。\r\n援琴鸣弦发清商，短歌微吟不能长。\r\n明月皎皎照我床，星汉西流夜未央。\r\n牵牛织女遥相望，尔独何辜限河梁？\n\n作者：曹丕",
        "《岁暮》\n殷忧不能寐，苦此夜难颓。\r\n明月照积雪，朔风劲且哀。\r\n运往无淹物，年逝觉已催。\n\n作者：谢灵运",
        "《登池上楼》\n潜虬媚幽姿，飞鸿响远音。\r\n薄霄愧云浮，栖川怍渊沉。\r\n进德智所拙，退耕力不任。\r\n狥禄反穷海，卧疴对空林。\r\n衾枕昧节候，褰开暂窥临。\r\n倾耳聆波澜，举目眺岖嵚。\r\n初景革绪风，新阳改故阴。\r\n池塘生春草，园柳变鸣禽。\r\n祁祁伤豳歌，萋萋感楚吟。\r\n索居易永久，离群难处心。\r\n持操岂独古，无闷征在今。\n\n作者：谢灵运",
        "《游赤石进帆海》\n首夏犹清和，芳草亦未歇。\r\n水宿淹晨暮，阴霞屡兴没。\r\n周览倦瀛壖，况乃陵穷发。\r\n川后时安流，天吴静不发。\r\n扬帆采石华，挂席拾海月。\r\n溟涨无端倪，虚舟有超越。\r\n仲连轻齐组，子牟眷魏阙。\r\n矜名道不足，适己物可忽。\r\n请附任公言，终然谢天伐。\n\n作者：谢灵运",
        "《楚辞 · 离骚》\n帝高阳之苗裔兮，朕皇考曰伯庸。\r\n摄提贞于孟陬兮，惟庚寅吾以降。\r\n皇览揆余初度兮，肇锡余以嘉名：\r\n名余曰正则兮，字余曰灵均。\r\n纷吾既有此内美兮，又重之以修能。\r\n扈江离与辟芷兮，纫秋兰以为佩。\r\n汩余若将不及兮，恐年岁之不吾与。\r\n朝搴阰之木兰兮，夕揽洲之宿莽。\r\n日月忽其不淹兮，春与秋其代序。\r\n惟草木之零落兮，恐美人之迟暮。\r\n不抚壮而弃秽兮，何不改乎此度？\r\n乘骐骥以驰骋兮，来吾道夫先路！\r\n昔三后之纯粹兮，固众芳之所在。\r\n杂申椒与菌桂兮，岂惟纫夫蕙茝！\r\n彼尧、舜之耿介兮，既遵道而得路。\r\n何桀纣之昌披兮，夫唯捷径以窘步。\r\n惟党人之偷乐兮，路幽昧以险隘。\r\n岂余身之惮殃兮，恐皇舆之败绩！\r\n忽奔走以先后兮，及前王之踵武。\r\n荃不察余之忠情兮，反信谗而齌怒。\r\n余固知謇謇之为患兮，忍而不能舍也。\r\n指九天以为正兮，夫唯灵修之故也。\r\n曰黄昏以为期兮，羌中道而改路！\r\n初既与余成言兮，后悔遁而有他。\r\n余既不难离别兮，伤灵修之数化。\r\n余既滋兰之九畹兮，又树蕙之百亩。\r\n畦留夷与揭车兮，杂杜衡与芳芷。\r\n冀枝叶之峻茂兮，愿俟时乎吾将刈。\r\n虽萎绝其亦何伤兮，哀众芳之芜秽。\r\n众皆竞进以贪婪兮，凭不猒乎求索。\r\n羌内恕己以量人兮，各兴心而嫉妒。\r\n忽驰骛以追逐兮，非余心之所急。\r\n老冉冉其将至兮，恐修名之不立。\r\n朝饮木兰之坠露兮，夕餐秋菊之落英。\r\n苟余情其信姱以练要兮，长顑颔亦何伤。\r\n揽木根以结茝兮，贯薜荔之落蕊。\r\n矫菌桂以纫蕙兮，索胡绳之纚纚。\r\n謇吾法夫前修兮，非时俗之所服。\r\n虽不周于今之人兮，愿依彭咸之遗则。\r\n长太息以掩涕兮，哀民生之多艰。\r\n余虽好修姱以鞿羁兮，謇朝谇而夕替。\r\n既替余以蕙纕兮，又申之以揽茝。\r\n亦余心之所善兮，虽九死其犹未悔。\r\n怨灵修之浩荡兮，终不察夫民心。\r\n众女嫉余之蛾眉兮，谣诼谓余以善淫。\r\n固时俗之工巧兮，偭规矩而改错。\r\n背绳墨以追曲兮，竞周容以为度。\r\n忳郁邑余侘傺兮，吾独穷困乎此时也。\r\n宁溘死以流亡兮，余不忍为此态也。\r\n鸷鸟之不群兮，自前世而固然。\r\n何方圜之能周兮，夫孰异道而相安？\r\n屈心而抑志兮，忍尤而攘诟。\r\n伏清白以死直兮，固前圣之所厚。\r\n悔相道之不察兮，延伫乎吾将反。\r\n回朕车以复路兮，及行迷之未远。\r\n步余马于兰皋兮，驰椒丘且焉止息。\r\n进不入以离尤兮，退将复修吾初服。\r\n制芰荷以为衣兮，集芙蓉以为裳。\r\n不吾知其亦已兮，苟余情其信芳。\r\n高余冠之岌岌兮，长余佩之陆离。\r\n芳与泽其杂糅兮，唯昭质其犹未亏。\r\n忽反顾以游目兮，将往观乎四荒。\r\n佩缤纷其繁饰兮，芳菲菲其弥章。\r\n民生各有所乐兮，余独好修以为常。\r\n虽体解吾犹未变兮，岂余心之可惩。\r\n女嬃之婵媛兮，申申其詈予，曰：\r\n“鲧婞直以亡身兮，终然夭乎羽之野。\r\n汝何博謇而好修兮，纷独有此姱节？\r\n薋菉葹以盈室兮，判独离而不服。”\r\n众不可户说兮，孰云察余之中情？\r\n世并举而好朋兮，夫何茕独而不予听？\r\n依前圣以节中兮，喟凭心而历兹。\r\n济沅、湘以南征兮，就重华而敶词：\r\n启《九辩》与《九歌》兮，夏康娱以自纵。\r\n不顾难以图后兮，五子用失乎家巷。\r\n羿淫游以佚畋兮，又好射夫封狐。\r\n固乱流其鲜终兮，浞又贪夫厥家。\r\n浇身被服强圉兮，纵欲而不忍。\r\n日康娱而自忘兮，厥首用夫颠陨。\r\n夏桀之常违兮，乃遂焉而逢殃。\r\n后辛之菹醢兮，殷宗用而不长。\r\n汤禹俨而祗敬兮，周论道而莫差。\r\n举贤而授能兮，循绳墨而不颇。\r\n皇天无私阿兮，览民德焉错辅。\r\n夫维圣哲以茂行兮，苟得用此下土。\r\n瞻前而顾后兮，相观民之计极。\r\n夫孰非义而可用兮？孰非善而可服？\r\n阽余身而危死兮，览余初其犹未悔。\r\n不量凿而正枘兮，固前修以菹醢。\r\n曾歔欷余郁邑兮，哀朕时之不当。\r\n揽茹蕙以掩涕兮，沾余襟之浪浪。\r\n跪敷衽以陈辞兮，耿吾既得此中正。\r\n驷玉虬以乘鹥兮，溘埃风余上征。\r\n朝发轫于苍梧兮，夕余至乎县圃。\r\n欲少留此灵琐兮，日忽忽其将暮。\r\n吾令羲和弭节兮，望崦嵫而勿迫。\r\n路漫漫其修远兮，吾将上下而求索。\r\n饮余马于咸池兮，总余辔乎扶桑。\r\n折若木以拂日兮，聊逍遥以相羊。\r\n前望舒使先驱兮，后飞廉使奔属。\r\n鸾皇为余先戒兮，雷师告余以未具。\r\n吾令凤鸟飞腾兮，继之以日夜。\r\n飘风屯其相离兮，帅云霓而来御。\r\n纷緫緫其离合兮，斑陆离其上下。\r\n吾令帝阍开关兮，倚阊阖而望予。\r\n时暧暧其将罢兮，结幽兰而延伫。\r\n世溷浊而不分兮，好蔽美而嫉妒。\r\n朝吾将济于白水兮，登阆风而緤马。\r\n忽反顾以流涕兮，哀高丘之无女。\r\n溘吾游此春宫兮，折琼枝以继佩。\r\n及荣华之未落兮，相下女之可诒。\r\n吾令丰隆椉云兮，求宓妃之所在。\r\n解佩纕以结言兮，吾令蹇修以为理。\r\n纷总总其离合兮，忽纬繣其难迁。\r\n夕归次于穷石兮，朝濯发乎洧盘。\r\n保厥美以骄傲兮，日康娱以淫游。\r\n虽信美而无礼兮，来违弃而改求。\r\n览相观于四极兮，周流乎天余乃下。\r\n望瑶台之偃蹇兮，见有娀之佚女。\r\n吾令鸩为媒兮，鸩告余以不好。\r\n雄鸠之鸣逝兮，余犹恶其佻巧。\r\n心犹豫而狐疑兮，欲自适而不可。\r\n凤皇既受诒兮，恐高辛之先我。\r\n欲远集而无所止兮，聊浮游以逍遥。\r\n及少康之未家兮，留有虞之二姚。\r\n理弱而媒拙兮，恐导言之不固。\r\n世溷浊而嫉贤兮，好蔽美而称恶。\r\n闺中既以邃远兮，哲王又不寤。\r\n怀朕情而不发兮，余焉能忍而与此终古？\r\n索藑茅以筳篿兮，命灵氛为余占之。\r\n曰：“两美其必合兮，孰信修而慕之？\r\n思九州之博大兮，岂惟是其有女？”\r\n曰：「勉远逝而无狐疑兮，孰求美而释女？\r\n何所独无芳草兮，尔何怀乎故宇？」\r\n世幽昧以昡曜兮，孰云察余之善恶？\r\n民好恶其不同兮，惟此党人其独异！\r\n户服艾以盈要兮，谓幽兰其不可佩。\r\n览察草木其犹未得兮，岂珵美之能当？\r\n苏粪壤以充帏兮，谓申椒其不芳。\r\n欲从灵氛之吉占兮，心犹豫而狐疑。\r\n巫咸将夕降兮，怀椒糈而要之。\r\n百神翳其备降兮，九疑缤其并迎。\r\n皇剡剡其扬灵兮，告余以吉故。\r\n曰：「勉升降以上下兮，求榘矱之所同。\r\n汤禹严而求合兮，挚咎繇而能调。\r\n苟中情其好修兮，何必用夫行媒？\r\n说操筑于传岩兮，武丁用而不疑。\r\n吕望之鼓刀兮，遭周文而得举。\r\n甯戚之讴歌兮，齐桓闻以该辅。\r\n及年岁之未宴兮，时亦犹其未央。\r\n恐鹈鴂之先鸣兮，使百草为之不芳。」\r\n何琼佩之偃蹇兮，众薆然而蔽之。\r\n惟此党人之不谅兮，恐嫉妒而折之。\r\n时缤纷其变易兮，又何可以淹留？\r\n兰芷变而不芳兮，荃蕙化而为茅。\r\n何昔日之芳草兮，今直为此萧艾也？\r\n岂其有他故兮，莫好修之害也！\r\n余以兰为何恃兮，羌无实而容长。\r\n委厥美以从俗兮，苟得列乎众芳。\r\n椒专佞以慢慆兮，樧又欲充夫佩帏。\r\n既干进而务入兮，又何芳之能祗？\r\n固时俗之流从兮，又孰能无变化？\r\n览椒兰其若兹兮，又况揭车与江离？\r\n惟兹佩之可贵兮，委厥美而历兹。\r\n芳菲菲而难亏兮，芬至今犹未沫。\r\n和调度以自娱兮，聊浮游而求女。\r\n及余饰之方壮兮，周流观乎上下。\r\n灵氛既告余以吉占兮，历吉日乎吾将行。\r\n折琼枝以为羞兮，精琼爢以为粻。\r\n为余驾飞龙兮，杂瑶象以为车。\r\n何离心之可同兮？吾将远逝以自疏。\r\n邅吾道夫昆仑兮，路修远以周流。\r\n扬云霓之晻蔼兮，鸣玉鸾之啾啾。\r\n朝发轫于天津兮，夕余至乎西极。\r\n凤皇翼其承旗兮，高翱翔之翼翼。\r\n忽吾行此流沙兮，遵赤水而容与。\r\n麾蛟龙使梁津兮，诏西皇使涉予。\r\n路修远以多艰兮，腾众车使径待。\r\n路不周以左转兮，指西海以为期。\r\n屯余车其千乘兮，齐玉轪而并驰。\r\n驾八龙之婉婉兮，载云旗之委蛇。\r\n抑志而弭节兮，神高驰之邈邈。\r\n奏《九歌》而舞《韶》兮，聊假日以媮乐。\r\n陟升皇之赫戏兮，忽临睨夫旧乡。\r\n仆夫悲余马怀兮，蜷局顾而不行。\r\n乱曰：已矣哉！\r\n国无人莫我知兮，又何怀乎故都！\r\n既莫足与为美政兮，吾将从彭咸之所居！\n\n作者：屈原",
        "《幽兰操》\n习习谷风，以阴以雨。\r\n之子于归，远送于野。\r\n何彼苍天，不得其所。\r\n逍遥九州，无所定处。\r\n世人暗蔽，不知贤者。\r\n年纪逝迈，一身将老。\n\n作者：孔子",
        "《幽兰操》\n兰之猗猗，扬扬其香。\r\n不采而佩，于兰何伤。\r\n今天之旋，其曷为然。\r\n我行四方，以日以年。\r\n雪霜贸贸，荠麦之茂。\r\n子如不伤，我不尔觏。\r\n荠麦之茂，荠麦之有。\r\n君子之伤，君子之守。\n\n作者：韩愈",
        "《猛虎行》\n渴不饮盗泉水，热不息恶木阴。\r\n恶木岂无枝？志士多苦心。\r\n整驾肃时命，杖策将远寻。\r\n饥食猛虎窟，寒栖野雀林。\r\n日归功未建，时往岁载阴。\r\n崇云临岸骇，鸣条随风吟。\r\n静言幽谷底，长啸高山岑。\r\n急弦无懦响，亮节难为音。\r\n人生诚未易，曷云开此衿？\r\n眷我耿介怀，俯仰愧古今。\n\n作者：陆机",
        "《雨过山村》\n雨里鸡鸣一两家，竹溪村路板桥斜。\r\n妇姑相唤浴蚕去，闲着中庭栀子花。\n\n作者：王建",
        "《苦昼短》\n飞光飞光，劝尔一杯酒。\r\n吾不识青天高，黄地厚，\r\n唯见月寒日暖，来煎人寿。\r\n食熊则肥，食蛙则瘦。\r\n神君何在，太一安有。\r\n天东有若木，下置衔烛龙。\r\n吾将斩龙足，嚼龙肉。\r\n使之朝不得回，夜不得伏。\r\n自然老者不死，少者不哭。\r\n何为服黄金，吞白玉。\r\n谁似任公子，云中骑碧驴。\r\n刘彻茂陵多滞骨，嬴政梓棺费鲍鱼。\n\n作者：李贺",
        "《节妇吟》\n君知妾有夫，赠妾双明珠。\r\n感君缠绵意，系在红罗襦。\r\n妾家高楼连苑起，良人执戟明光里。\r\n知君用心如日月，事夫誓拟同生死。\r\n还君明珠双泪垂，恨不相逢未嫁时。\n\n作者：张籍",
        "《梦微之》\n夜来携手梦同游，晨起盈巾泪莫收。\r\n漳浦老身三度病，咸阳宿草八回秋。\r\n君埋泉下泥销骨，我寄人间雪满头。\r\n阿卫韩郎相次去，夜台茫昧得知不？\n\n作者：白居易",
        "《寒夜》\n寒夜客来茶当酒，竹炉汤沸火初红。\r\n寻常一样窗前月，才有梅花便不同。\n\n作者：杜耒",
        "《与赵莒茶宴》\n竹下忘言对紫茶，全胜羽客醉流霞。\r\n尘心洗尽兴难尽，一树蝉声片影斜。\n\n作者：钱起",
        "《山泉煎茶有怀》\n坐酌泠泠水，看煎瑟瑟尘。\r\n无由持一碗，寄与爱茶人。\n\n作者：白居易",
        "《暮雪》\n日夕北风紧，寒林噤暮鸦。\r\n是谁谈佛法，真个坠天花。\r\n呵笔难临帖，敲床且煮茶。\r\n禅关堪早闭，应少客停车。\n\n作者：大须",
        "《越人歌》\n今夕何夕兮搴舟中流。\r\n今日何日兮得与王子同舟。\r\n蒙羞被好兮不訾诟耻。\r\n心几烦而不绝兮得知王子。\r\n山有木兮木有枝，\r\n心悦君兮君不知。\n\n作者：无名氏",
        "《秋夜将晓出篱门迎凉有感（其二）》\n三万里河东入海，五千仞岳上摩天。\r\n遗民泪尽胡尘里，南望王师又一年。\n\n作者：陆游",
        "《襄阳歌》\n落日欲没岘山西，倒著接蓠花下迷。\r\n襄阳小儿齐拍手，拦街争唱白铜鞮。\r\n旁人借问笑何事，笑杀山公醉似泥。\r\n鸬鹚杓，鹦鹉杯。\r\n百年三万六千日， 一日须倾三百杯。\r\n遥看汉水鸭头绿，恰似葡萄初酦醅。\r\n此江若变作春酒，垒曲便筑糟丘台。\r\n千金骏马换小妾，醉坐雕鞍歌落梅。\r\n车旁侧挂一壶酒，凤笙龙管行相催。\r\n咸阳市中叹黄犬，何如月下倾金罍？\r\n君不见晋朝羊公一片石，\r\n龟头剥落生莓苔。\r\n泪亦不能为之堕，心亦不能为之哀。\r\n清风朗月不用一钱买，\r\n玉山自倒非人推。\r\n舒州杓，力士铛，李白与尔同死生。\r\n襄王云雨今安在？江水东流猿夜声。\n\n作者：李白",
        "《卫风 · 淇奥》\n瞻彼淇奥，绿竹猗猗。有匪君子，如切如磋，如琢如磨。瑟兮僴兮，赫兮咺兮。有匪君子，终不可谖兮。\r\n瞻彼淇奥，绿竹青青。有匪君子，充耳琇莹，会弁如星。瑟兮僴兮。赫兮咺兮，有匪君子，终不可谖兮。\r\n瞻彼淇奥，绿竹如箦。有匪君子，如金如锡，如圭如璧。宽兮绰兮，猗重较兮。善戏谑兮，不为虐兮。\n\n作者：无名氏",
        "《江上吟》\n木兰之枻沙棠舟，玉箫金管坐两头。\r\n美酒樽中置千斛，载妓随波任去留。\r\n仙人有待乘黄鹤，海客无心随白鸥。\r\n屈平辞赋悬日月，楚王台榭空山丘。\r\n兴酣落笔摇五岳，诗成笑傲凌沧洲。\r\n功名富贵若长在，汉水亦应西北流。\n\n作者：李白",
        "《春日京中有怀》\n今年游寓独游秦，愁思看春不当春。\r\n上林苑里花徒发，细柳营前叶漫新。\r\n公子南桥应尽兴，将军西第几留宾。\r\n寄语洛城风日道，明年春色倍还人。\n\n作者：杜审言",
        "《岁暮到家》\n爱子心无尽，归家喜及辰。\r\n寒衣针线密，家信墨痕新。\r\n见面怜清瘦，呼儿问苦辛。\r\n低徊愧人子，不敢叹风尘。\n\n作者：蒋士铨",
        "《咏菊》\n无赖诗魔昏晓侵，绕篱欹石自沉音。\r\n毫端蕴秀临霜写，口齿噙香对月吟。\r\n满纸自怜题素怨，片言谁解诉秋心？\r\n一从陶令评章后，千古高风说到今。\n\n作者：曹雪芹",
        "《金铜仙人辞汉歌》\n茂陵刘郎秋风客，夜闻马嘶晓无迹。\r\n画栏桂树悬秋香，三十六宫土花碧。\r\n魏官牵车指千里，东关酸风射眸子。\r\n空将汉月出宫门，忆君清泪如铅水。\r\n衰兰送客咸阳道，天若有情天亦老。\r\n携盘独出月荒凉，渭城已远波声小。\n\n作者：李贺",
        "《楚辞 · 天问》\n曰：遂古之初，谁传道之？\r\n上下未形，何由考之？\r\n冥昭瞢暗，谁能极之？\r\n冯翼惟象，何以识之？\r\n明明暗暗，惟时何为？\r\n阴阳三合，何本何化？\r\n圜则九重，孰营度之？\r\n惟兹何功，孰初作之？\r\n斡维焉系，天极焉加？\r\n八柱何当，东南何亏？\r\n九天之际，安放安属？\r\n隅隈多有，谁知其数？\r\n天何所沓？十二焉分？\r\n日月安属？列星安陈？\r\n出自汤谷，次于蒙汜。\r\n自明及晦，所行几里？\r\n夜光何德，死则又育？\r\n厥利维何，而顾菟在腹？\r\n女岐无合，夫焉取九子？\r\n伯强何处？惠气安在？\r\n何阖而晦？何开而明？\r\n角宿未旦，曜灵安藏？\r\n不任汩鸿，师何以尚之？\r\n佥曰「何忧，何不课而行之？」\r\n鸱龟曳衔，鲧何听焉？\r\n顺欲成功，帝何刑焉？\r\n永遏在羽山，夫何三年不施？\r\n伯禹愎鲧，夫何以变化？\r\n纂就前绪，遂成考功。\r\n何续初继业，而厥谋不同？\r\n洪泉极深，何以窴之？\r\n地方九则，何以坟之？\r\n河海应龙？何尽何历？\r\n鲧何所营？禹何所成？\r\n康回冯怒，墬何故以东南倾？\r\n九州安错？川谷何洿？\r\n东流不溢，孰知其故？\r\n东西南北，其修孰多？\r\n南北顺椭，其衍几何？\r\n昆仑悬圃，其尻安在？\r\n增城九重，其高几里？\r\n四方之门，其谁从焉？\r\n西北辟启，何气通焉？\r\n日安不到？烛龙何照？\r\n羲和之未扬，若华何光？\r\n何所冬暖？何所夏寒？\r\n焉有石林？何兽能言？\r\n焉有虬龙，负熊以游？\r\n雄虺九首，鯈忽焉在？\r\n何所不死？长人何守？\r\n靡蓱九衢，枲华安居？\r\n灵蛇吞象，厥大何如？\r\n黑水玄趾，三危安在？\r\n延年不死，寿何所止？\r\n鲮鱼何所？鬿堆焉处？\r\n羿焉彃日？乌焉解羽？\r\n禹之力献功，降省下土四方。\r\n焉得彼嵞山女，而通之于台桑？\r\n闵妃匹合，厥身是继。\r\n胡维嗜不同味，而快鼌饱？\r\n启代益作后，卒然离蠥。\r\n何启惟忧，而能拘是达？\r\n皆归射鞫，而无害厥躬。\r\n何后益作革，而禹播降？\r\n启棘宾商，《九辨》《九歌》。\r\n何勤子屠母，而死分竟地？\r\n帝降夷羿，革孽夏民。\r\n胡射夫河伯，而妻彼雒嫔？\r\n冯珧利决，封豨是射。\r\n何献蒸肉之膏，而后帝不若？\r\n浞娶纯狐，眩妻爰谋。\r\n何羿之射革，而交吞揆之？\r\n阻穷西征，岩何越焉？\r\n化而为黄熊，巫何活焉？\r\n咸播秬黍，莆雚是营。\r\n何由并投，而鲧疾修盈？\r\n白蜺婴茀，胡为此堂？\r\n安得夫良药，不能固臧？\r\n天式从横，阳离爰死。\r\n大鸟何鸣，夫焉丧厥体？\r\n蓱号起雨，何以兴之？\r\n撰体协胁，鹿何膺之？\r\n鳌戴山抃，何以安之？\r\n释舟陵行，何之迁之？\r\n惟浇在户，何求于嫂？\r\n何少康逐犬，而颠陨厥首？\r\n女歧缝裳，而馆同爰止。\r\n何颠易厥首，而亲以逢殆？\r\n汤谋易旅，何以厚之？\r\n覆舟斟寻，何道取之？\r\n桀伐蒙山，何所得焉？\r\n妺嬉何肆，汤何殛焉？\r\n舜闵在家，父何以鳏？\r\n尧不姚告，二女何亲？\r\n厥萌在初，何所亿焉？\r\n璜台十成，谁所极焉？\r\n登立为帝，孰道尚之？\r\n女娲有体，孰制匠之？\r\n舜服厥弟，终然为害。\r\n何肆犬豕，而厥身不危败？\r\n吴获迄古，南岳是止。\r\n孰期去斯，得两男子？\r\n缘鹄饰玉，后帝是飨。\r\n何承谋夏桀，终以灭丧？\r\n帝乃降观，下逢伊挚。\r\n何条放致罚，而黎服大说？\r\n简狄在台，喾何宜？\r\n玄鸟致贻，女何喜？\r\n该秉季德，厥父是臧。\r\n胡终弊于有扈，牧夫牛羊？\r\n干协时舞，何以怀之？\r\n平胁曼肤，何以肥之？\r\n有扈牧竖，云何而逢？\r\n击床先出，其命何从？\r\n恒秉季德，焉得夫朴牛？\r\n何往营班禄，不但还来？\r\n昏微循迹，有狄不宁。\r\n何繁鸟萃棘，负子肆情？\r\n眩弟并淫，危害厥兄。\r\n何变化以作诈，而后嗣逢长？\r\n成汤东巡，有莘爰极。\r\n何乞彼小臣，而吉妃是得？\r\n水滨之木，得彼小子。\r\n夫何恶之，媵有莘之妇？\r\n汤出重泉，夫何辠尤？\r\n不胜心伐帝，夫谁使挑之？\r\n会朝争盟，何践吾期？\r\n苍鸟群飞，孰使萃之？\r\n列击纣躬，叔旦不嘉。\r\n何亲揆发足，周之命以咨嗟？\r\n授殷天下，其位安施？\r\n反成乃亡，其罪伊何？\r\n争遣伐器，何以行之？\r\n并驱击翼，何以将之？\r\n昭后成游，南土爰底。\r\n厥利惟何，逢彼白雉？\r\n穆王巧梅，夫何为周流？\r\n环理天下，夫何索求？\r\n妖夫曳炫，何号于市？\r\n周幽谁诛？焉得夫褒姒？\r\n天命反侧，何罚何佑？\r\n齐桓九会，卒然身杀。\r\n彼王纣之躬，孰使乱惑？\r\n何恶辅弼，谗谄是服？\r\n比干何逆，而抑沈之？\r\n雷开阿顺，而赐封之？\r\n何圣人之一德，卒其异方？\r\n梅伯受醢，箕子详狂？\r\n稷维元子，帝何竺之？\r\n投之于冰上，鸟何燠之？\r\n何冯弓挟矢，殊能将之？\r\n既惊帝切激，何逢长之？\r\n伯昌号衰，秉鞭作牧。\r\n何令彻彼岐社，命有殷国？\r\n迁藏就岐，何能依？\r\n殷有惑妇，何所讥？\r\n受赐兹醢，西伯上告。\r\n何亲就上帝罚，殷之命以不救？\r\n师望在肆，昌何识？\r\n鼓刀扬声，后何喜？\r\n武发杀殷，何所悒？\r\n载尸集战，何所急？\r\n伯林雉经，维其何故？\r\n何感天抑墬，夫谁畏惧？\r\n皇天集命，惟何戒之？\r\n受礼天下，又使至代之？\r\n初汤臣挚，后兹承辅。\r\n何卒官汤，尊食宗绪？\r\n勋阖梦生，少离散亡。\r\n何壮武历，能流厥严？\r\n彭铿斟雉，帝何飨？\r\n受寿永多，夫何久长？\r\n中央共牧，后何怒？\r\n蜂蛾微命，力何固？\r\n惊女采薇，鹿何佑？\r\n北至回水，萃何喜？\r\n兄有噬犬，弟何欲？\r\n易之以百两，卒无禄？\r\n薄暮雷电，归何忧？\r\n厥严不奉，帝何求？\r\n伏匿穴处，爰何云？\r\n荆勋作师，夫何长？\r\n悟过改更，我又何言？\r\n吴光争国，久余是胜。\r\n何环穿自闾社丘陵，爰出子文？\r\n吾告堵敖以不长。\r\n何试上自予，忠名弥彰？\n\n作者：屈原",
        "《紫薇花》\n丝纶阁下文书静，钟鼓楼中刻漏长。\r\n独坐黄昏谁是伴，紫薇花对紫微郎。\n\n作者：白居易",
        "《上邪》\n上邪，\r\n我欲与君相知，\r\n长命无绝衰。\r\n山无陵，\r\n江水为竭。\r\n冬雷震震，\r\n夏雨雪。\r\n天地合，\r\n乃敢与君绝。\n\n作者：无名氏",
        "《楚辞 · 九歌 · 其六 · 少司命》\n秋兰兮麋芜，罗生兮堂下。\r\n绿叶兮素华，芳菲菲兮袭予。\r\n夫人自有兮美子，荪何以兮愁苦？\r\n秋兰兮青青，绿叶兮紫茎。\r\n满堂兮美人，忽独与余兮目成。\r\n入不言兮出不辞，乘回风兮载云旗。\r\n悲莫悲兮生别离，乐莫乐兮新相知。\r\n荷衣兮蕙带，倏而来兮忽而逝。\r\n夕宿兮帝郊，君谁须兮云之际？\r\n与女沐兮咸池，晞女发兮阳之阿。\r\n望美人兮未来，临风恍兮浩歌。\r\n孔盖兮翠旌，登九天兮抚彗星。\r\n竦长剑兮拥幼艾，荪独宜兮为民正。\n\n作者：屈原",
        "《左迁至蓝关示侄孙湘》\n一封朝奏九重天，夕贬潮州路八千。\r\n欲为圣明除弊事，肯将衰朽惜残年！\r\n云横秦岭家何在？雪拥蓝关马不前。\r\n知汝远来应有意，好收吾骨瘴江边。\n\n作者：韩愈",
        "《葬花吟》\n花谢花飞花满天，红消香断有谁怜？\r\n游丝软系飘春榭，落絮轻沾扑绣帘。\r\n闺中女儿惜春暮，愁绪满怀无释处。\r\n手把花锄出绣帘，忍踏落花来复去。\r\n柳丝榆荚自芳菲，不管桃飘与李飞；\r\n桃李明年能再发，明年闺中知有谁？\r\n三月香巢已垒成，梁间燕子太无情！\r\n明年花发虽可啄，却不道人去梁空巢也倾。\r\n一年三百六十日，风刀霜剑严相逼；\r\n明媚鲜妍能几时，一朝漂泊难寻觅。\r\n花开易见落难寻，阶前愁杀葬花人，\r\n独倚花锄泪暗洒，洒上空枝见血痕。\r\n杜鹃无语正黄昏，荷锄归去掩重门；\r\n青灯照壁人初睡，冷雨敲窗被未温。\r\n怪奴底事倍伤神？半为怜春半恼春。\r\n怜春忽至恼忽去，至又无言去不闻。\r\n昨宵庭外悲歌发，知是花魂与鸟魂？\r\n花魂鸟魂总难留，鸟自无言花自羞；\r\n愿侬此日生双翼，随花飞到天尽头。\r\n天尽头，何处有香丘？\r\n未若锦囊收艳骨，一抔净土掩风流。\r\n质本洁来还洁去，强于污淖陷渠沟。\r\n尔今死去侬收葬，未卜侬身何日丧？\r\n侬今葬花人笑痴，他年葬侬知是谁？\r\n试看春残花渐落，便是红颜老死时；\r\n一朝春尽红颜老，花落人亡两不知！\n\n作者：曹雪芹",
        "《题龙阳县青草湖》\n西风吹老洞庭波，一夜湘君白发多。\r\n醉后不知天在水，满船清梦压星河。\n\n作者：唐珙",
        "《燕诗》\n梁上有双燕，翩翩雄与雌。\r\n衔泥两椽间，一巢生四儿。\r\n四儿日夜长，索食声孜孜。\r\n青虫不易捕，黄口无饱期。\r\n觜爪虽欲敝，心力不知疲。\r\n须臾十来往，犹恐巢中饥。\r\n辛勤三十日，母瘦雏渐肥。\r\n喃喃教言语，一一刷毛衣。\r\n一旦羽翼成，引上庭树枝。\r\n举翅不回顾，随风四散飞。\r\n雌雄空中鸣，声尽呼不归。\r\n却入空巢里，啁啾终夜悲。\r\n燕燕尔勿悲，尔当返自思。\r\n思尔为雏日，高飞背母时。\r\n当时父母念，今日尔应知。\n\n作者：白居易",
        "《楚辞 · 九歌 · 其五 · 大司命》\n广开兮天门，纷吾乘兮玄云。\r\n令飘风兮先驱，使涷雨兮洒尘。\r\n君回翔兮以下，逾空桑兮从女。\r\n纷总总兮九州，何寿夭兮在予！\r\n高飞兮安翔，乘清气兮御阴阳。\r\n吾与君兮斋速，导帝之兮九坑。\r\n灵衣兮被被，玉佩兮陆离。\r\n壹阴兮壹阳，众莫知兮余所为。\r\n折疏麻兮瑶华，将以遗兮离居。\r\n老冉冉兮既极，不寖近兮愈疏。\r\n乘龙兮辚辚，高驼兮冲天。\r\n结桂枝兮延伫，羌愈思兮愁人。\r\n愁人兮柰何，愿若今兮无亏。\r\n固人命兮有当，孰离合兮可为？\n\n作者：屈原",
        "《楚辞 · 九歌 · 其二 · 云中君》\n浴兰汤兮沐芳，华采衣兮若英。\r\n灵连蜷兮既留，烂昭昭兮未央。\r\n蹇将憺兮寿宫，与日月兮齐光。\r\n龙驾兮帝服，聊翱游兮周章。\r\n灵皇皇兮既降，猋远举兮云中。\r\n览冀洲兮有馀，横四海兮焉穷。\r\n思夫君兮太息，极劳心兮忡忡。\n\n作者：屈原",
        "《楚辞 · 九歌 · 其一 · 东皇太一》\n吉日兮辰良，穆将愉兮上皇。\r\n抚长剑兮玉珥，璆锵鸣兮琳琅。\r\n瑶席兮玉瑱，盍将把兮琼芳。\r\n蕙肴蒸兮兰藉，奠桂酒兮椒浆。\r\n扬枹兮拊鼓，疏缓节兮安歌。\r\n陈竽瑟兮浩倡。\r\n灵偃蹇兮姣服，芳菲菲兮满堂。\r\n五音纷兮繁会，君欣欣兮乐康。\n\n作者：屈原",
        "《楚辞 · 九歌 · 其三 · 湘君》\n君不行兮夷犹，蹇谁留兮中洲。\r\n美要眇兮宜修，沛吾乘兮桂舟。\r\n令沅湘兮无波，使江水兮安流。\r\n望夫君兮未来，吹参差兮谁思。\r\n驾飞龙兮北征，邅吾道兮洞庭。\r\n薜荔柏兮蕙绸，荪桡兮兰旌。\r\n望涔阳兮极浦，横大江兮扬灵。\r\n扬灵兮未极，女婵媛兮为余太息。\r\n横流涕兮潺湲，隐思君兮陫侧。\r\n桂棹兮兰枻，斫冰兮积雪。\r\n采薜荔兮水中，搴芙蓉兮木末。\r\n心不同兮媒劳，恩不甚兮轻绝。\r\n石濑兮浅浅，飞龙兮翩翩。\r\n交不忠兮怨长，期不信兮告余以不闲。\r\n朝骋骛兮江皋，夕弭节兮北渚。\r\n鸟次兮屋上，水周兮堂下。\r\n捐余玦兮江中，遗余佩兮醴浦。\r\n采芳洲兮杜若，将以遗兮下女。\r\n时不可兮再得，聊逍遥兮容与。\n\n作者：屈原",
        "《楚辞 · 九歌 · 其四 · 湘夫人》\n帝子降兮北渚，目眇眇兮愁予。\r\n袅袅兮秋风，洞庭波兮木叶下。\r\n登白薠兮骋望，与佳期兮夕张。\r\n鸟何萃兮蘋中，罾何为兮木上。\r\n沅有茝兮醴有兰，思公子兮未敢言。\r\n荒忽兮远望，观流水兮潺湲。\r\n麋何食兮庭中？蛟何为兮水裔？\r\n朝驰余马兮江皋，夕济兮西澨。\r\n闻佳人兮召予，将腾驾兮偕逝。\r\n筑室兮水中，葺之兮荷盖。\r\n荪壁兮紫坛，播芳椒兮成堂。\r\n桂栋兮兰橑，辛夷楣兮药房。\r\n罔薜荔兮为帷，擗蕙櫋兮既张。\r\n白玉兮为镇，疏石兰兮为芳。\r\n芷葺兮荷屋，缭之兮杜衡。\r\n合百草兮实庭，建芳馨兮庑门。\r\n九嶷缤兮并迎，灵之来兮如云。\r\n捐余袂兮江中，遗余褋兮醴浦。\r\n搴汀洲兮杜若，将以遗兮远者。\r\n时不可兮骤得，聊逍遥兮容与。\n\n作者：屈原",
        "《楚辞 · 九歌 · 其七 · 东君》\n暾将出兮东方，照吾槛兮扶桑。\r\n抚余马兮安驱，夜皎皎兮既明。\r\n驾龙辀兮乘雷，载云旗兮委蛇。\r\n长太息兮将上，心低佪兮顾怀。\r\n羌声色兮娱人，观者憺兮忘归。\r\n緪瑟兮交鼓，箫钟兮瑶簴，\r\n鸣篪兮吹竽，思灵保兮贤姱。\r\n翾飞兮翠曾，展诗兮会舞。\r\n应律兮合节，灵之来兮蔽日。\r\n青云衣兮白霓裳，举长矢兮射天狼。\r\n操余弧兮反沦降，援北斗兮酌桂浆。\r\n撰余辔兮高驼翔，杳冥冥兮以东行。\n\n作者：屈原",
        "《楚辞 · 九歌 · 其八 · 河伯》\n与女游兮九河，冲风起兮横波。\r\n乘水车兮荷盖，驾两龙兮骖螭。\r\n登昆仑兮四望，心飞扬兮浩荡。\r\n日将暮兮怅忘归，惟极浦兮寤怀。\r\n鱼鳞屋兮龙堂，紫贝阙兮珠宫。\r\n灵何惟兮水中。\r\n乘白鼋兮逐文鱼，与女游兮河之渚。\r\n流澌纷兮将来下。\r\n子交手兮东行，送美人兮南浦。\r\n波滔滔兮来迎，鱼鳞鳞兮媵予。\n\n作者：屈原",
        "《楚辞 · 九歌 · 其九 · 山鬼》\n若有人兮山之阿，被薜荔兮带女罗。\r\n既含睇兮又宜笑，子慕予兮善窈窕。\r\n乘赤豹兮从文狸，辛夷车兮结桂旗。\r\n被石兰兮带杜衡，折芳馨兮遗所思。\r\n余处幽篁兮终不见天，\r\n路险难兮独后来。\r\n表独立兮山之上，云容容兮而在下。\r\n杳冥冥兮羌昼晦，东风飘兮神灵雨。\r\n留灵修兮憺忘归，岁既晏兮孰华予！\r\n采三秀兮于山间，石磊磊兮葛蔓蔓。\r\n怨公子兮怅忘归，君思我兮不得闲。\r\n山中人兮芳杜若，饮石泉兮荫松柏。\r\n君思我兮然疑作。\r\n雷填填兮雨冥冥，猨啾啾兮又夜鸣。\r\n风飒飒兮木萧萧，思公子兮徒离忧。\n\n作者：屈原",
        "《楚辞 · 九歌 · 其十 · 国殇》\n操吴戈兮被犀甲，车错毂兮短兵接。\r\n旌蔽日兮敌若云，矢交坠兮士争先。\r\n凌余阵兮躐余行，左骖殪兮右刃伤。\r\n霾两轮兮絷四马，援玉枹兮击鸣鼓。\r\n天时怼兮威灵怒，严杀尽兮弃原野。\r\n出不入兮往不反，平原忽兮路超远。\r\n带长剑兮挟秦弓，首身离兮心不惩。\r\n诚既勇兮又以武，终刚强兮不可凌。\r\n身既死兮神以灵，魂魄毅兮为鬼雄。\n\n作者：屈原",
        "《楚辞 · 九歌 · 其十一 · 礼魂》\n成礼兮会鼓，\r\n传芭兮代舞。\r\n姱女倡兮容与；\r\n春兰兮秋菊，\r\n长无绝兮终古。\n\n作者：屈原",
        "《国风 · 邶风 ·  燕燕》\n燕燕于飞，差池其羽。之子于归，远送于野。瞻望弗及，泣涕如雨。\r\n燕燕于飞，颉之颃之。之子于归，远于将之。瞻望弗及，伫立以泣。\r\n燕燕于飞，下上其音。之子于归，远送于南。瞻望弗及，实劳我心。\r\n仲氏任只，其心塞渊。终温且惠，淑慎其身。先君之思，以勖寡人。\n\n作者：无名氏",
        "《七哀诗》\n明月照高楼，流光正徘徊。\r\n上有愁思妇，悲叹有馀哀。\r\n借问叹者谁？言是宕子妻。\r\n君行逾十年，孤妾常独栖。\r\n君若清路尘，妾若浊水泥。\r\n浮沉各异势，会合何时谐？\r\n愿为西南风，长逝入君怀。\r\n君怀良不开，贱妾当何依？\n\n作者：曹植",
        "《秋夜读书每以二鼓尽为节》\n腐儒碌碌叹无奇，独喜遗编不我欺。\r\n白发无情侵老境，青灯有味似儿时。\r\n高梧策策传寒意，叠鼓冬冬迫睡期。\r\n秋夜渐长饥作祟，一杯山药进琼糜。\n\n作者：陆游",
        "《赠荷花》\n世间花叶不相伦，花入金盆叶作尘。\r\n惟有绿荷红菡萏，卷舒开合任天真。\r\n此花此叶常相映，翠减红衰愁杀人！\n\n作者：李商隐",
        "《山村咏怀》\n一去二三里，烟村四五家。\r\n亭台六七座，八九十枝花。\n\n作者：邵雍",
        "《定情诗》\n我出东门游，邂逅承清尘。\r\n思君即幽房，侍寝执衣巾。\r\n时无桑中契，迫此路侧人。\r\n我既媚君姿，君亦悦我颜。\r\n何以致拳拳？绾臂双金环。\r\n何以道殷勤？约指一双银。\r\n何以致区区？耳中双明珠。\r\n何以致叩叩？香囊系肘后。\r\n何以致契阔？绕腕双跳脱。\r\n何以结恩情？美玉缀罗缨。\r\n何以结中心？素缕连双针。\r\n何以结相于？金薄画搔头。\r\n何以慰别离？耳后玳瑁钗。\r\n何以答欢欣？纨素三条裙。\r\n何以结愁悲？白绢双中衣。\r\n与我期何所？乃期东山隅。\r\n日旰兮不来，谷风吹我襦。\r\n远望无所见，涕泣起踟蹰。\r\n与我期何所？乃期山南阳。\r\n日中兮不来，飘风吹我裳。\r\n逍遥莫谁睹，望君愁我肠。\r\n与我期何所？乃期西山隅。\r\n日夕兮不来，踯躅长叹息。\r\n远望凉风至，俯仰正衣服。\r\n与我期何所？乃期山北岑。\r\n日暮兮不来，凄风吹我襟。\r\n望君不能坐，悲苦愁我心。\r\n爱身以何为，惜我华色时。\r\n中情既款款，然后克密期。\r\n褰衣蹑茂草，谓君不我欺。\r\n厕此丑陋质，徙倚无所之。\r\n自伤失所欲，泪下如连丝。\n\n作者：繁钦",
        "《塞上听吹笛》\n雪净胡天牧马还，月明羌笛戍楼间。\r\n借问梅花何处落，风吹一夜满关山。\n\n作者：高适",
        "《上李邕》\n大鹏一日同风起，扶摇直上九万里。\r\n假令风歇时下来，犹能簸却沧溟水。\r\n世人见我恒殊调，闻余大言皆冷笑。\r\n宣父犹能畏后生，丈夫未可轻年少。\n\n作者：李白",
        "《偶成》\n少年易老学难成，一寸光阴不可轻。\r\n未觉池塘春草梦，阶前梧叶已秋声。\n\n作者：朱熹",
        "《对酒》\n蜗牛角上争何事？石火光中寄此身。\r\n随贫随富且欢乐，不开口笑是痴人。\n\n作者：白居易",
        "《赠裴十迪》\n风景日夕佳，与君赋新诗。\r\n澹然望远空，如意方支颐。\r\n春风动百草，兰蕙生我篱。\r\n暧暧日暖闺，田家来致词。\r\n欣欣春还皋，淡淡水生陂。\r\n桃李虽未开，荑萼满芳枝。\r\n请君理还策，敢告将农时。\n\n作者：王维",
        "《灵隐寺》\n鹫岭郁岧峣，龙宫锁寂寥。\r\n楼观沧海日，门对浙江潮。\r\n桂子月中落，天香云外飘。\r\n扪萝登塔远，刳木取泉遥。\r\n霜薄花更发，冰轻叶未凋。\r\n夙龄尚遐异，搜对涤烦嚣。\r\n待入天台路，看余度石桥。\n\n作者：宋之问",
        "《杂感》\n仙佛茫茫两未成，只知独夜不平鸣。\r\n风蓬飘尽悲歌气，泥絮沾来薄幸名。\r\n十有九人堪白眼，百无一用是书生。\r\n莫因诗卷愁成谶，春鸟秋虫自作声。\n\n作者：黄景仁",
        "《酌酒与裴迪》\n酌酒与君君自宽，人情翻覆似波澜。\r\n白首相知犹按剑，朱门先达笑弹冠。\r\n草色全经细雨湿，花枝欲动春风寒。\r\n世事浮云何足问，不如高卧且加餐。\n\n作者：王维",
        "《兰亭诗二首（其二）》\n相与欣佳节，率尔同褰裳。\r\n薄云罗阳景，微风翼轻航。\r\n醇醑陶丹府，兀若游羲唐。\r\n万殊混一理，安复觉彭殇。\n\n作者：谢安",
        "《简卢陟》\n可怜白雪曲，未遇知音人。\r\n恓惶戎旅下，蹉跎淮海滨。\r\n涧树含朝雨，山鸟哢馀春。\r\n我有一瓢酒，可以慰风尘。\n\n作者：韦应物",
        "《放言五首（并序）》\n【其一】\r\n朝真暮伪何人辨，古往今来底事无。\r\n但爱臧生能诈圣，可知甯子解佯愚。\r\n草萤有耀终非火，荷露虽团岂是珠。\r\n不取燔柴兼照乘，可怜光彩亦何殊。\r\n【其二】\r\n世途倚伏都无定，尘网牵缠卒未休。\r\n祸福回还车转毂，荣枯反覆手藏钩。\r\n龟灵未免刳肠患，马失应无折足忧。\r\n不信君看弈棋者，输赢须待局终头。\r\n【其三】\r\n赠君一法决狐疑，不用钻龟与祝蓍。\r\n试玉要烧三日满，辨材须待七年期。\r\n周公恐惧流言日，王莽谦恭未篡时。\r\n向使当初身便死，一生真伪复谁知。\r\n【其四】\r\n谁家第宅成还破，何处亲宾哭复歌。\r\n昨日屋头堪炙手，今朝门外好张罗。\r\n北邙未省留闲地，东海何曾有定波。\r\n莫笑贱贫夸富贵，共成枯骨两如何。\r\n【其五】\r\n泰山不要欺毫末，颜子无心羡老彭。\r\n松树千年终是朽，槿花一日自为荣。\r\n何须恋世常忧死，亦莫嫌身漫厌生。\r\n生去死来都是幻，幻人哀乐系何情。\n\n作者：白居易",
        "《自题金山画像》\n心似已灰之木，身如不系之舟。\r\n问汝平生功业，黄州惠州儋州。\n\n作者：苏轼",
        "《韬钤深处》\n小筑暂高枕，忧时旧有盟。\r\n呼樽来揖客，挥麈坐谈兵。\r\n云护牙签满，星含宝剑横。\r\n封侯非我意，但愿海波平。\n\n作者：戚继光",
        "《拟古十二首》\n【其一】\r\n青天何历历，明星如白石。\r\n黄姑与织女，相去不盈尺。 \r\n银河无鹊桥，非时将安适。\r\n闺人理纨素，游子悲行役。 \r\n瓶冰知冬寒，霜露欺远客。\r\n客似秋叶飞，飘飖不言归。 \r\n别后罗带长，愁宽去时衣。\r\n乘月托宵梦，因之寄金徽。\r\n【其二】\r\n高楼入青天，下有白玉堂。\r\n明月看欲堕，当窗悬清光。 \r\n遥夜一美人，罗衣沾秋霜。\r\n含情弄柔瑟，弹作陌上桑。 \r\n弦声何激烈，风卷绕飞梁。\r\n行人皆踯躅，栖鸟起回翔。 \r\n但写妾意苦，莫辞此曲伤。\r\n愿逢同心者，飞作紫鸳鸯。\r\n【其三】\r\n长绳难系日，自古共悲辛。\r\n黄金高北斗，不惜买阳春。 \r\n石火无留光，还如世中人。\r\n即事已如梦，后来我谁身。 \r\n提壶莫辞贫，取酒会四邻。\r\n仙人殊恍惚，未若醉中真。\r\n【其四】\r\n清都绿玉树，灼烁瑶台春。\r\n攀花弄秀色，远赠天仙人。 \r\n香风送紫蕊，直到扶桑津。\r\n取掇世上艳，所贵心之珍。 \r\n相思传一笑，聊欲示情亲。\r\n【其五】\r\n今日风日好，明日恐不如。\r\n春风笑于人，何乃愁自居。 \r\n吹箫舞彩凤，酌醴鲙神鱼。\r\n千金买一醉，取乐不求馀。 \r\n达士遗天地，东门有二疏。\r\n愚夫同瓦石，有才知卷舒。 \r\n无事坐悲苦，块然涸辙鱼。\r\n【其六】\r\n运速天地闭，胡风结飞霜。\r\n百草死冬月，六龙颓西荒。 \r\n太白出东方，彗星扬精光。\r\n鸳鸯非越鸟，何为眷南翔。 \r\n惟昔鹰将犬，今为侯与王。\r\n得水成蛟龙，争池夺凤凰。 \r\n北斗不酌酒，南箕空簸扬。\r\n【其七】\r\n世路今太行，回车竟何托。\r\n万族皆凋枯，遂无少可乐。 \r\n旷野多白骨，幽魂共销铄。\r\n荣贵当及时，春华宜照灼。 \r\n人非昆山玉，安得长璀错。\r\n身没期不朽，荣名在麟阁。\r\n【其八】\r\n月色不可扫，客愁不可道。\r\n玉露生秋衣，流萤飞百草。 \r\n日月终销毁，天地同枯槁。\r\n蟪蛄啼青松，安见此树老。 \r\n金丹宁误俗，昧者难精讨。\r\n尔非千岁翁，多恨去世早。 \r\n饮酒入玉壶，藏身以为宝。\r\n【其九】\r\n生者为过客，死者为归人。\r\n天地一逆旅，同悲万古尘。 \r\n月兔空捣药，扶桑已成薪。\r\n白骨寂无言，青松岂知春。 \r\n前后更叹息，浮荣安足珍。\r\n【其十】\r\n仙人骑彩凤，昨下阆风岑。\r\n海水三清浅，桃源一见寻。 \r\n遗我绿玉杯，兼之紫琼琴。\r\n杯以倾美酒，琴以闲素心。 \r\n二物非世有，何论珠与金。\r\n琴弹松里风，杯劝天上月。 \r\n风月长相知，世人何倏忽。\r\n【其十一】\r\n涉江弄秋水，爱此荷花鲜。\r\n攀荷弄其珠，荡漾不成圆。 \r\n佳人彩云里，欲赠隔远天。\r\n相思无由见，怅望凉风前。\r\n【其十二】\r\n去去复去去，辞君还忆君。\r\n汉水既殊流，楚山亦此分。 \r\n人生难称意，岂得长为群。\r\n越燕喜海日，燕鸿思朔云。 \r\n别久容华晚，琅玕不能饭。\r\n日落知天昏，梦长觉道远。 \r\n望夫登高山，化石竟不返。\n\n作者：李白",
        "《马诗二十三首（其四）》\n此马非凡马，房星本是星。\r\n向前敲瘦骨，犹自带铜声。\n\n作者：李贺",
        "《金陵望汉江》\n汉江回万里，派作九龙盘。\r\n横溃豁中国，崔嵬飞迅湍。\r\n六帝沦亡后，三吴不足观。\r\n我君混区宇，垂拱众流安。\r\n今日任公子，沧浪罢钓竿。\n\n作者：李白",
        "《西洲曲》\n忆梅下西洲，折梅寄江北。\r\n单衫杏子红，双鬓鸦雏色。\r\n西洲在何处？两桨桥头渡。\r\n日暮伯劳飞，风吹乌臼树。\r\n树下即门前，门中露翠钿。\r\n开门郎不至，出门采红莲。\r\n采莲南塘秋，莲花过人头。\r\n低头弄莲子，莲子青如水。\r\n置莲怀袖中，莲心彻底红。\r\n忆郎郎不至，仰首望飞鸿。\r\n鸿飞满西洲，望郎上青楼。\r\n楼高望不见，尽日栏杆头。\r\n栏杆十二曲，垂手明如玉。\r\n卷帘天自高，海水摇空绿。\r\n海水梦悠悠，君愁我亦愁。\r\n南风知我意，吹梦到西洲。\n\n作者：无名氏",
        "《送韦秀才道冲赴制举》\n惊禽一辞巢，栖息无少安。\r\n秋扇一离手，流尘蔽霜纨。\r\n故侣不可追，凉风日已寒。\r\n远逢杜陵士，别尽平生欢。\r\n逐客无印绶，楚江多芷兰。\r\n因居暇时游，长铗不复弹。\r\n阅书南轩霁，縆瑟清夜阑。\r\n万境身外寂，一杯腹中宽。\r\n伊昔玄宗朝，冬卿冠鸳鸾。\r\n肃穆升内殿，从容领儒冠。\r\n游夏无措词，阳秋垂不刊。\r\n至今群玉府，学者空纵观。\r\n世人希德门，揭若攀峰峦。\r\n之子尚明训，锵如振琅玕。\r\n一旦西上书，斑衣拂征鞍。\r\n荆台宿暮雨，汉水浮春澜。\r\n君门起天中，多士如星攒。\r\n烟霞覆双阙，抃舞罗千官。\r\n清漏滴铜壶，仙厨下雕槃。\r\n荧煌仰金榜，错落濡飞翰。\r\n古来才杰士，所嗟遭时难。\r\n一鸣从此始，相望青云端。\n\n作者：刘禹锡",
        "《初出城留别》\n朝从紫禁归，暮出青门去。\r\n勿言城东陌，便是江南路。 \r\n扬鞭簇车马，挥手辞亲故。\r\n我生本无乡，心安是归处。\n\n作者：白居易",
        "《南陵别儿童入京》\n白酒新熟山中归，黄鸡啄黍秋正肥。\r\n呼童烹鸡酌白酒，儿女嬉笑牵人衣。\r\n高歌取醉欲自慰，起舞落日争光辉。\r\n游说万乘苦不早，著鞭跨马涉远道。\r\n会稽愚妇轻买臣，余亦辞家西入秦。\r\n仰天大笑出门去，我辈岂是蓬蒿人。\n\n作者：李白",
        "《碛中作》\n走马西来欲到天，辞家见月两回圆。\r\n今夜不知何处宿，平沙万里绝人烟。\n\n作者：岑参",
        "《苏小小墓》\n幽兰露，如啼眼。\r\n无物结同心，烟花不堪剪。\r\n草如茵，松如盖。\r\n风为裳，水为佩。\r\n油壁车，夕相待。\r\n冷翠烛，劳光彩。\r\n西陵下，风吹雨。\n\n作者：李贺",
        "《金陵晚望》\n曾伴浮云归晚翠，犹陪落日泛秋声。\r\n世间无限丹青手，一片伤心画不成。\n\n作者：高蟾",
        "《白马篇》\n白马饰金羁，连翩西北驰。\r\n借问谁家子？幽并游侠儿。\r\n少小去乡邑，扬声沙漠垂。\r\n宿昔秉良弓，楛矢何参差！\r\n控弦破左的，右发摧月支。\r\n仰手接飞猱，俯身散马蹄。\r\n狡捷过猴猿，勇剽若豹螭。\r\n边城多警急，虏骑数迁移。\r\n羽檄从北来，厉马登高堤。\r\n长驱蹈匈奴，左顾凌鲜卑。\r\n弃身锋刃端，性命安可怀？\r\n父母且不顾，何言子与妻？\r\n名编壮士籍，不得中顾私。\r\n捐躯赴国难，视死忽如归。\n\n作者：曹植",
        "《蒿里行》\n关东有义士，兴兵讨群凶。\r\n初期会盟津，乃心在咸阳。\r\n军合力不齐，踌躇而雁行。\r\n势利使人争，嗣还自相戕。\r\n淮南弟称号，刻玺于北方。\r\n铠甲生虮虱，万姓以死亡。\r\n白骨露于野，千里无鸡鸣。\r\n生民百遗一，念之断人肠。\n\n作者：曹操",
        "《薤露行》\n惟汉廿二世，所任诚不良。\r\n沐猴而冠带，知小而谋强。\r\n犹豫不敢断，因狩执君王。\r\n白虹为贯日，己亦先受殃。\r\n贼臣持国柄，杀主灭宇京。\r\n荡覆帝基业，宗庙以燔丧。\r\n播越西迁移，号泣而且行。\r\n瞻彼洛城郭，微子为哀伤。\n\n作者：曹操",
        "《燕歌行（其二）》\n别日何易会日难，山川悠远路漫漫。\r\n郁陶思君未敢言，寄声浮云往不还。\r\n涕零雨面毁容颜，谁能怀忧独不叹？\r\n展诗清歌聊自宽，乐往哀来摧肺肝。\r\n耿耿伏枕不能眠，披衣出户步东西，仰看星月观云间。\r\n飞鸧晨鸣声可怜，留连顾怀不能存。\r\n\n\n作者：曹丕",
        "《佳人歌》\n北方有佳人，绝世而独立。\r\n一顾倾人城，再顾倾人国。\r\n宁不知倾城与倾国，佳人难再得！\n\n作者：李延年",
        "《小雅 · 信南山》\n信彼南山，维禹甸之。畇畇原隰，曾孙田之。我疆我理，南东其亩。\r\n上天同云，雨雪雰雰。益之以霡霂，既优既渥，既沾既足，生我百谷。\r\n疆埸翼翼，黍稷彧彧。曾孙之穑，以为酒食。畀我尸宾，寿考万年。\r\n中田有庐，疆埸有瓜。是剥是菹，献之皇祖。曾孙寿考，受天之祜。\r\n祭以清酒，从以骍牡，享于祖考。执其鸾刀，以启其毛，取其血膋。\r\n是烝是享，苾苾芬芬。祀事孔明，先祖是皇。报以介福。万寿无疆。\n\n作者：无名氏",
        "《寻胡隐君》\n渡水复渡水，看花还看花。\r\n春风江上路，不觉到君家。\n\n作者：高启",
        "《雪中俞仲渊寄诗见怀次韵》\n客囊单乏去途悠，欲诣高人未有由。\r\n如许江山明霁雪，与谁诗酒共危楼。\r\n忽惊天外来双鲤，自笑人间寄一鸥。\r\n舟滞楫胶肯予相，官河冰解即乘流。\n\n作者：方回",
        "《赠陈商》\n长安有男儿，二十心已朽。\r\n楞伽堆案前，楚辞系肘后。\r\n人生有穷拙，日暮聊饮酒。\r\n只今道已塞，何必须白首？\r\n凄凄陈述圣，披褐锄俎豆。\r\n学为尧舜文，时人责衰偶。\r\n柴门车辙冻，日下榆影瘦。\r\n黄昏访我来，苦节青阳皱。\r\n太华五千仞，劈地抽森秀。\r\n旁古无寸寻，一上戛牛斗。\r\n公卿纵不怜，宁能锁吾口？\r\n李生师太华，大坐看白昼。\r\n逢霜作朴樕，得气为春柳。\r\n礼节乃相去，憔悴如刍狗。\r\n风雪直斋坛，墨组贯铜绶。\r\n臣妾气态间，唯欲承箕帚。\r\n天眼何时开？古剑庸一吼。\n\n作者：李贺",
        "《一树梨花压海棠》\n十八新娘八十郎，苍苍白发对红妆。\r\n鸳鸯被里成双夜，一树梨花压海棠。\n\n作者：无名氏",
        "《夏日杂兴》\n夏至阴生景渐催，百年已半亦堪哀。\r\n葺鳞不入龙螭梦，铩羽何劳燕雀猜。\r\n雨砌蝉花粘碧草，风檐萤火出苍苔。\r\n细观景物宜消遣，寥落兼无浊酒杯。\n\n作者：刘基",
        "《一壶歌五首》\n其一\r\n悠悠日月没根株，常在人间醉一壶。\r\n倾倒欲空还潋滟，不曾教化不曾沽。\r\n其二\r\n先生醉后即高歌，千古英雄奈我何？\r\n花底一壶天所破，不曾饮尽不曾多。\r\n其三\r\n自从轩昊到隋唐，几见中原作战场！\r\n三十万年如电掣，不曾记得不曾忘。\r\n其四\r\n耻从岳牧立尧庭，况见商周战血腥。\r\n携得一壶闲处饮，不曾苦醉不曾醒。\r\n其五\r\n长安市上醉春风，乱插繁花满帽红。\r\n看尽人间兴废事，不曾富贵不曾穷。\n\n作者：陆游",
        "《走笔谢孟谏议寄新茶》\n日高丈五睡正浓，军将打门惊周公。\r\n口云谏议送书信，白绢斜封三道印。\r\n开缄宛见谏议面，手阅月团三百片。\r\n闻道新年入山里，蛰虫惊动春风起。\r\n天子须尝阳羡茶，百草不敢先开花。\r\n仁风暗结珠琲瓃，先春抽出黄金芽。\r\n摘鲜焙芳旋封裹，至精至好且不奢。\r\n至尊之馀合王公，何事便到山人家。\r\n柴门反关无俗客，纱帽笼头自煎吃。\r\n碧云引风吹不断，白花浮光凝碗面。\r\n一碗喉吻润，两碗破孤闷。\r\n三碗搜枯肠，唯有文字五千卷。\r\n四碗发轻汗，平生不平事，尽向毛孔散。\r\n五碗肌骨清，六碗通仙灵。\r\n七碗吃不得也，唯觉两腋习习清风生。\r\n蓬莱山，在何处？\r\n玉川子，乘此清风欲归去。\r\n山上群仙司下土，地位清高隔风雨。\r\n安得知百万亿苍生命，\r\n堕在巅崖受辛苦！\r\n便为谏议问苍生，到头还得苏息否？\n\n作者：卢仝",
        "《流崖州至鬼门关作》\n一去一万里，千知千不还。\r\n崖州何处在，生度鬼门关。\n\n作者：杨炎",
        "《儋耳山》\n突兀隘空虚，他山总不如。\r\n君看道傍石，尽是补天馀。\n\n作者：苏轼",
        "《新居》\n朝阳入北林，竹树散疏影。\r\n短篱寻丈间，寄我无穷境。\r\n旧居无一席，逐客犹遭屏。\r\n结茅得兹地，翳翳村巷永。\r\n数朝风雨凉，畦菊发新颖。\r\n俯仰可卒岁，何必谋二顷。\n\n作者：苏轼",
        "《代悲白头翁》\n洛阳城东桃李花，飞来飞去落谁家？\r\n洛阳女儿惜颜色，坐见落花长叹息。\r\n今年花落颜色改，明年花开复谁在？\r\n已见松柏摧为薪，更闻桑田变成海。\r\n古人无复洛城东，今人还对落花风。\r\n年年岁岁花相似，岁岁年年人不同。\r\n寄言全盛红颜子，应怜半死白头翁。\r\n此翁白头真可怜，伊昔红颜美少年。\r\n公子王孙芳树下，清歌妙舞落花前。\r\n光禄池台文锦绣，将军楼阁画神仙。\r\n一朝卧病无相识，三春行乐在谁边？\r\n宛转蛾眉能几时？须臾鹤发乱如丝。\r\n但看古来歌舞地，惟有黄昏鸟雀悲。\n\n作者：刘希夷",
        "《别云间》\n三年羁旅客，今日又南冠。\r\n无限山河泪，谁言天地宽？\r\n已知泉路近，欲别故乡难。\r\n毅魄归来日，灵旗空际看。\n\n作者：夏完淳",
        "《不负如来不负卿》\n美人不是母胎生，应是桃花树长成，\r\n已恨桃花容易落，落花比汝尚多情。\r\n静时修止动修观，历历情人挂目前，\r\n若将此心以学道，即生成佛有何难？\r\n结尽同心缔尽缘，此生虽短意缠绵，\r\n与卿再世相逢日，玉树临风一少年。\r\n不观生灭与无常，但逐轮回向死亡，\r\n绝顶聪明矜世智，叹他于此总茫茫。\r\n山头野马性难驯，机陷犹堪制彼身，\r\n自叹神通空具足，不能调伏枕边人。\r\n欲倚绿窗伴卿卿，颇悔今生误道行。\r\n有心持钵丛林去，又负美人一片情。\r\n静坐修观法眼开，祈求三宝降灵台，\r\n观中诸圣何曾见？不请情人却自来。\r\n入山投谒得道僧，求教上师说因明。\r\n争奈相思无拘检，意马心猿到卿卿。\r\n曾虑多情损梵行，入山又恐别倾城，\r\n世间安得双全法，不负如来不负卿。\n\n作者：仓央嘉措",
        "《孟子》\n沉魄浮魂不可招，遗编一读想风标。\r\n何妨举世嫌迂阔，故有斯人慰寂寥。\n\n作者：王安石",
        "《己亥岁二首》\n【其一】\r\n泽国江山入战图，生民何计乐樵苏。\r\n凭君莫话封侯事，一将功成万骨枯。\r\n【其二】\r\n传闻一战百神愁，两岸强兵过未休。\r\n谁道沧江总无事，近来长共血争流。\n\n作者：曹松",
        "《国风 · 周南 · 汉广》\n南有乔木，不可休思；汉有游女，不可求思。\r\n汉之广矣，不可泳思；江之永矣，不可方思。\r\n翘翘错薪，言刈其楚；之子于归，言秣其马。\r\n汉之广矣，不可泳思；江之永矣，不可方思。\r\n翘翘错薪，言刈其蒌；之子于归，言秣其驹。\r\n汉之广矣，不可泳思；江之永矣，不可方思。\n\n作者：无名氏",
        "《邯郸冬至夜思家》\n邯郸驿里逢冬至，抱膝灯前影伴身。\r\n想得家中夜深坐，还应说着远行人。\n\n作者：白居易",
        "《咏史》\n郁郁涧底松，离离山上苗。\r\n以彼径寸茎，荫此百尺条。\r\n世胄蹑高位，英俊沉下僚。\r\n地势使之然，由来非一朝。\r\n金张藉旧业，七叶珥汉貂。\r\n冯公岂不伟，白首不见招。\n\n作者：左思",
        "《咏史》\n皓天舒白日，灵景耀神州。\r\n列宅紫宫里，飞宇若云浮。\r\n峨峨高门内，蔼蔼皆王侯。\r\n自非攀龙客，何为歘来游？\r\n被褐出阊阖，高步追许由。\r\n振衣千仞冈，濯足万里流。\n\n作者：左思",
        "《咏史》\n荆轲饮燕市，酒酣气益震。\r\n哀歌和渐离，谓若傍无人。\r\n虽无壮士节，与世亦殊伦。\r\n高眄邈四海，豪右何足陈！\r\n贵者虽自贵，视之若埃尘。\r\n贱者虽自贱，重之若千钧。\n\n作者：左思",
        "《花非花》\n花非花，雾非雾，夜半来，天明去。\r\n来如春梦几多时？去似朝云无觅处。\n\n作者：白居易",
        "《赠邻女》\n羞日遮罗袖，愁春懒起妆。\r\n易求无价宝，难得有心郎。\r\n枕上潜垂泪，花间暗断肠。\r\n自能窥宋玉，何必恨王昌？\n\n作者：鱼玄机",
        "《梦中作》\n夜凉吹笛千山月，路暗迷人百种花。\r\n棋罢不知人换世，酒阑无奈客思家。\n\n作者：欧阳修",
        "《出关宿盘豆馆对丛芦有感》\n芦叶梢梢夏景深，邮亭暂欲洒尘襟。\r\n昔年曾是江南客，此日初为关外心。\r\n思子台边风自急，玉娘湖上月应沉。\r\n清声不远行人去，一世荒城伴夜砧。\n\n作者：李商隐",
        "《立春日酬钱员外曲江同行见赠》\n下直遇春日，垂鞭出禁闱。\r\n两人携手语，十里看山归。\r\n柳色早黄浅，水文新绿微。\r\n风光向晚好，车马近南稀。\r\n机尽笑相顾，不惊鸥鹭飞。\n\n作者：白居易",
        "《立春日游苑迎春》\n神皋福地三秦邑，玉台金阙九仙家。\r\n寒光犹恋甘泉树，淑景偏临建始花。\r\n彩蝶黄莺未歌舞，梅香柳色已矜夸。\r\n迎春正启流霞席，暂嘱曦轮勿遽斜。\n\n作者：李显",
        "《立春偶成》\n律回岁晚冰霜少，春到人间草木知。\r\n便觉眼前生意满，东风吹水绿参差。\n\n作者：张栻",
        "《观田家》\n微雨众卉新，一雷惊蛰始。\r\n田家几日闲，耕种从此起。\r\n丁壮俱在野，场圃亦就理。\r\n归来景常晏，饮犊西涧水。\r\n饥劬不自苦，膏泽且为喜。\r\n仓禀无宿储，徭役犹未已。\r\n方惭不耕者，禄食出闾里。\n\n作者：韦应物",
        "《义雀行和朱评事》\n玄鸟雄雌俱，春雷惊蛰余。\r\n口衔黄河泥，空即翔天隅。\r\n一夕皆莫归，哓哓遗众雏。\r\n双雀抱仁义，哺食劳劬劬。\r\n雏既逦迤飞，云间声相呼。\r\n燕雀虽微类，感愧诚不殊。\r\n禽贤难自彰，幸得主人书。\n\n作者：贾岛",
        "《小雅 · 出车》\n我出我车，于彼牧矣。自天子所，谓我来矣。召彼仆夫，谓之载矣。王事多难，维其棘矣。\r\n我出我车，于彼郊矣。设此旐矣，建彼旄矣。彼旟旐斯，胡不旆旆？忧心悄悄，仆夫况瘁。\r\n王命南仲，往城于方。出车彭彭，旗旐央央。天子命我，城彼朔方。赫赫南仲，玁狁于襄。\r\n昔我往矣，黍稷方华。今我来思，雨雪载途。王事多难，不遑启居。岂不怀归？畏此简书。\r\n喓喓草虫，趯趯阜螽。未见君子，忧心忡忡。既见君子，我心则降。赫赫南仲，薄伐西戎。\r\n春日迟迟，卉木萋萋。仓庚喈喈，采蘩祁祁。执讯获丑，薄言还归。赫赫南仲，玁狁于夷。\n\n作者：无名氏",
        "《春分投简阳明洞天作》\n中分春一半，今日半春徂。\r\n老惜光阴甚，慵牵兴绪孤。\r\n偶成投秘简，聊得泛平湖。\r\n郡邑移仙界，山川展画图。\r\n旌旗遮屿浦，士女满闉闍。\r\n似木吴儿劲，如花越女姝。\r\n牛侬惊力直，蚕妾笑睢盱。\r\n怪我携章甫，嘲人托鹧鸪。\r\n闾阎随地胜，风俗与华殊。\r\n跣足沿流妇，丫头避役奴。\r\n雕题虽少有，鸡卜尚多巫。\r\n乡味尤珍蛤，家神爱事乌。\r\n舟船通海峤，田种绕城隅。\r\n栉比千艘合，袈裟万顷铺。\r\n亥茶阗小市，渔父隔深芦。\r\n日脚斜穿浪，云根远曳蒲。\r\n凝风花气度，新雨草芽苏。\r\n粉坏梅辞萼，红含杏缀珠。\r\n薅余秧渐长，烧后葑犹枯。\r\n绿綟高悬柳，青钱密辫榆。\r\n驯鸥眠浅濑，惊雉迸平芜。\r\n水静王余见，山空谢豹呼。\r\n燕狂捎蛱蝶，螟挂集蒲卢。\r\n浅碧鹤新卵，深黄鹅嫩雏。\r\n村扉以白板，寺壁耀赪糊。\r\n禹庙才离郭，陈庄恰半途。\r\n石帆何峭峣，龙瑞本萦纡。\r\n穴为探符坼，潭因失箭刳。\r\n堤形弯熨斗，峰势踊香炉。\r\n幢盖迎三洞，烟霞贮一壶。\r\n桃枝蟠复直，桑树亚还扶。\r\n鳖解称从事，松堪作大夫。\r\n荣光飘殿阁，虚籁合笙竽。\r\n庭狎仙翁鹿，池游县令凫。\r\n君心除健羡，扣寂入虚无。\r\n冈踏翻星纪，章飞动帝枢。\r\n东皇提白日，北斗下玄都。\r\n骑吏裙皆紫，科车幰尽朱。\r\n地侯鞭社伯，海若跨天吴。\r\n雾喷雷公怒，烟扬灶鬼趋。\r\n投壶怜玉女，噀饭笑麻姑。\r\n果实经千岁，衣裳重六铢。\r\n琼杯传素液，金匕进雕胡。\r\n掌里承来露，柈中钓得鲈。\r\n菌生悲局促，柯烂觉须臾。\r\n稊米休言圣，醯鸡益伏愚。\r\n鼓鼙催暝色，簪组缚微躯。\r\n遂别真徒侣，还来世路衢。\r\n题诗叹城郭，挥手谢妻孥。\r\n幸有桃源近，全家肯去无。\n\n作者：元稹",
        "《春分与诸公同宴呈陆三十四郎中》\n南国宴佳宾，交情老倍亲。\r\n月惭红烛泪，花笑白头人。\r\n宾瑟常馀怨，琼枝不让春。\r\n更闻歌子夜，桃李艳妆新。\n\n作者：武元衡",
        "《二月二十七日社兼春分端居有怀简所思者》\n清昼开帘坐，风光处处生。\r\n看花诗思发，对酒客愁轻。\r\n社日双飞燕，春分百啭莺。\r\n所思终不见，还是一含情。\n\n作者：权德舆",
        "《春分日》\n仲春初四日，春色正中分。\r\n绿野徘徊月，晴天断续云。\r\n燕飞犹个个，花落已纷纷。\r\n思妇高楼晚，歌声不可闻。\n\n作者：徐铉",
        "《七绝》\n春分雨脚落声微，柳岸斜风带客归。\r\n时令北方偏向晚，可知早有绿腰肥。\n\n作者：徐铉",
        "《癸丑春分后雪》\n雪入春分省见稀，半开桃李不胜威。\r\n应惭落地梅花识，却作漫天柳絮飞。\r\n不分东君专节物，故将新巧发阴机。\r\n从今造物尤难料，更暖须留御腊衣。\n\n作者：苏轼",
        "《春分后一日山堂述事》\n永日柴扉手自关，不惊时序若循环。\r\n炼成黄土为真药，守得青苔遍假山。\r\n戊已燕知随鸟历，西南楼喜趁花斑。\r\n春光莫恨中分过，能使时长始是闲。\n\n作者：张镃",
        "《中和后一日吴门阻雪距春分才三日》\n梅容惨不竞，乌语噤无声。\r\n二月朔已告，三日春当分。\r\n寒馀凌暖律，雪后更同云。\r\n但恐严凝误，阳和欲奏勋。\n\n作者：曹彦约",
        "《春分偶饮成醉兀兀坐睡觉而残月在窗矣》\n酒熟还成饮，花香忽过墙。\r\n近灯人影大，斜月树身长。\r\n阴洞龙藏雨，春苗麝养香。\r\n闲吟谁与语，醉倚一胡床。\n\n作者：舒岳祥",
        "《途中寒食》\n马上逢寒食，途中属暮春。\r\n可怜江浦望，不见洛桥人。\r\n北极怀明主，南溟作逐臣。\r\n故园肠断处，日夜柳条新。\n\n作者：宋之问",
        "《闾门即事》\n耕夫召募逐楼船，春草青青万顷田。\r\n试上吴门窥郡郭，清明几处有新烟。\n\n作者：张继",
        "《清明日》\n他皆携酒寻芳去，我独关门好静眠。 \r\n唯有杨花似相觅，因风时复到床前。\n\n作者：李建勋",
        "《白牡丹》\n谷雨洗纤素，裁为白牡丹。\r\n异香开玉合，轻粉泥银盘。 \r\n晓贮露华湿，宵倾月魄寒。\r\n家人淡妆罢，无语倚朱栏。\n\n作者：王贞白",
        "《见二十弟倡和花字漫兴五首》\n落絮游丝三月候，风吹雨洗一城花。\r\n未知东郭清明酒，何似西窗谷雨茶。\n\n作者：黄庭坚",
        "《尝茶次寄越僧灵皎》\n白云峰下两枪新，腻绿长鲜谷雨春。\r\n静试恰如湖上雪，对尝兼忆剡中人。\r\n瓶悬金粉师应有，箸点琼花我自珍。\r\n清话几时搔首后，愿和松色劝三巡。\n\n作者：林逋",
        "《七言诗》\n不风不雨正晴和，翠竹亭亭好节柯。\r\n最爱晚凉佳客至，一壶新茗泡松萝。\r\n几枝新叶萧萧竹，数笔横皴淡淡山。\r\n正好清明连谷雨，一杯香茗坐其间。\n\n作者：郑燮",
        "《春中途中寄南巴崔使君》\n旅人游汲汲，春气又融融。\r\n农事蛙声里，归程草色中。 \r\n独惭出谷雨，未变暖天风。\r\n子玉和予去，应怜恨不穷。\n\n作者：周朴",
        "《立夏日忆京师诸弟》\n改序念芳辰，烦襟倦日永。\r\n夏木已成阴，公门昼恒静。\r\n长风始飘阁，叠云才吐岭。\r\n坐想离居人，还当惜徂景。\n\n作者：韦应物",
        "《立夏》\n赤帜插城扉，东君整驾归。\r\n泥新巢燕闹，花尽蜜蜂稀。\r\n槐柳阴初密，帘栊暑尚微。\r\n日斜汤沐罢，熟练试单衣。\n\n作者：陆游",
        "《立夏前二日作》\n晨起披衣出草堂，轩窗已自喜微凉。\r\n余春只有二三日，烂醉恨无千百场。\r\n芳草自随征路远，游丝不及客愁长。\r\n残红一片无寻处，分付年华与蜜房。\n\n作者：陆游",
        "《四月旦作时立夏已十余日》\n京尘相值各匆忙，谁信闲人日月长？\r\n争叶蚕饥闹风雨，趁虚茶懒斗旗枪。\r\n林中晚笋供厨美，庭下新桐覆井凉。\r\n堪笑山家太早计，已陈竹几与藤床。\n\n作者：陆游",
        "《山中立夏用坐客韵》\n归来泉石国，日月共溪翁。\r\n夏气重渊底，春光万象中。\r\n穷吟到云黑，淡饮胜裙红。\r\n一阵弦声好，人间解愠风。\n\n作者：文天祥",
        "《归田园四时乐春夏二首（其二）》\n南风原头吹百草，草木丛深茅舍小。\r\n麦穗初齐稚子娇，桑叶正肥蚕食饱。\r\n老翁但喜岁年熟，饷妇安知时节好。\r\n野棠梨密啼晚莺，海石榴红啭山鸟。\r\n田家此乐知者谁？我独知之归不早。\r\n乞身当及强健时，顾我蹉跎已衰老。\n\n作者：欧阳修",
        "《北固晚眺》\n水国芒种后，梅天风雨凉。\r\n露蚕开晚簇，江燕绕危樯。 \r\n山趾北来固，潮头西去长。\r\n年年此登眺，人事几销亡。\n\n作者：窦常",
        "《春夏之交衰病相仍过芒种始健戏作》\n药里关心百不知，可怜笔砚锁蛛丝。\r\n倒壶犹有暮春酒，开卷遂无初夏诗。\r\n户外逢人惊隔阔，灯前顾影叹支离。\r\n痴顽未伏常愁卧，鼓缶长谣乐圣时。\n\n作者：陆游",
        "《芒种后经旬无日不雨偶得长句》\n芒种初过雨及时，纱厨睡起角巾欹。\r\n痴云不散常遮塔，野水无声自入池。\r\n绿树晚凉鸠语闹，画梁昼寂燕归迟。\r\n闲身自喜浑无事，衣覆熏笼独诵诗。\n\n作者：陆游",
        "《时雨》\n时雨及芒种，四野皆插秧。\r\n家家麦饭美，处处菱歌长。\r\n老我成惰农，永日付竹床。\r\n衰发短不栉，爱此一雨凉。\r\n庭木集奇声，架藤发幽香。\r\n莺衣湿不去，劝我持一觞。\r\n即今幸无事，际海皆农桑。\r\n野老固不穷，击壤歌虞唐。\n\n作者：陆游",
        "《和梦得夏至忆苏州呈卢宾客》\n忆在苏州日，常谙夏至筵。\r\n粽香筒竹嫩，炙脆子鹅鲜。 \r\n水国多台榭，吴风尚管弦。\r\n每家皆有酒，无处不过船。 \r\n交印君相次，褰帷我在前。\r\n此乡俱老矣，东望共依然。 \r\n洛下麦秋月，江南梅雨天。\r\n齐云楼上事，已上十三年。\n\n作者：白居易",
        "《夏至避暑北池》\n昼晷已云极，宵漏自此长。\r\n未及施政教，所忧变炎凉。\r\n公门日多暇，是月农稍忙。\r\n高居念田里，苦热安可当。\r\n亭午息群物，独游爱方塘。\r\n门闭阴寂寂，城高树苍苍。\r\n绿筠尚含粉，圆荷始散芳。\r\n于焉洒烦抱，可以对华觞。\n\n作者：韦应物",
        "《思归》\n养无晨昏膳，隐无伏腊资。\r\n遂求及亲禄，黾勉来京师。 \r\n薄俸未及亲，别家已经时。\r\n冬积温席恋，春违采兰期。 \r\n夏至一阴生，稍稍夕漏迟。\r\n块然抱愁者，长夜独先知。 \r\n悠悠乡关路，梦去身不随。\r\n坐惜时节变，蝉鸣槐花枝。\n\n作者：白居易",
        "《夏至》\n长养功已极，大运忽云迁。\r\n人间漫未知，微阴生九原。\r\n杀生忽更柄，寒暑将成年。\r\n崔巍干云树，安得保芳鲜。\r\n几微物所忽，渐进理必然。\r\n韪哉观化子，默坐付忘言。\n\n作者：张耒",
        "《夏至日与太学同舍会葆真》\n明波影千柳，绀屋朝万荷。\r\n物新感节移，意定觉景多。\r\n游鱼聚亭影，镜面散微涡。\r\n江湖岂在远，所欠雨一蓑。\r\n忽看带箭禽，三叹无奈何。\n\n作者：陈与义",
        "《小暑戒节南巡》\n百川乃宗巨海，众星是仰北辰。\r\n九州攸同禹迹，四海合德尧臣。\r\n朝阳栖于鸣凤，灵畤牧于般麟。\r\n云玉叶而五色，月金波而两轮。\r\n凉风迎时北狩，小暑戒节南巡。\r\n山无藏于紫玉，地不爱于黄银。\r\n虽南征而北怨，实西略而东宾。\r\n既永清于四海，终有庆于一人。\n\n作者：庾信",
        "《咏廿四气诗 · 小暑六月节》\n倏忽温风至，因循小暑来。\r\n竹喧先觉雨，山暗已闻雷。\r\n户牖深青霭，阶庭长绿苔。\r\n鹰鹯新习学，蟋蟀莫相催。\n\n作者：元稹",
        "《苦热》\n万瓦鳞鳞若火龙，日车不动汗珠融。\r\n无因羽翮氛埃外，坐觉蒸炊釜甑中。\r\n石涧寒泉空有梦，冰壶团扇欲无功。\r\n余威向晚犹堪畏，浴罢斜阳满野红。\n\n作者：陆游",
        "《赠别王侍御赴上都》\n翩翩马上郎，执简佩银章。\r\n西向洛阳归鄠杜，回头结念莲花府。\r\n朝辞芳草万岁街，暮宿春山一泉坞。\r\n青青树色傍行衣，乳燕流莺相间飞。\r\n远过三峰临八水，幽寻佳赏偏如此。\r\n残花片片细柳风，落日疏钟小槐雨。\r\n相思掩泣复何如，公子门前人渐疏。\r\n幸有心期当小暑，葛衣纱帽望回车。\n\n作者：韩翃",
        "《夏日对雨寄朱放拾遗》\n才非谷永传，无意谒王侯。\r\n小暑金将伏，微凉麦正秋。\r\n远山欹枕见，暮雨闭门愁。\r\n更忆东林寺，诗家第一流。\n\n作者：武元衡",
        "《销暑》\n何以销烦暑，端居一院中。\r\n眼前无长物，窗下有清风。 \r\n热散由心静，凉生为室空。\r\n此时身自得，难更与人同。\n\n作者：白居易",
        "《夏日闲放》\n时暑不出门，亦无宾客至。\r\n静室深下帘，小庭新扫地。\r\n褰裳复岸帻，闲傲得自恣。\r\n朝景枕簟清，乘凉一觉睡。\r\n午餐何所有，鱼肉一两味。\r\n夏服亦无多，蕉纱三五事。\r\n资身既给足，长物徒烦费。\r\n若比箪瓢人，吾今太富贵。\n\n作者：白居易",
        "《大暑水阁听晋卿家昭华吹笛》\n蕲竹能吟水底龙，玉人应在月明中。\r\n何时为洗秋空热，散作霜天落叶风。\n\n作者：黄庭坚",
        "《大暑竹下独酌》\n新竹日以密，竹叶日以繁。\r\n参差四窗外，小大皆琅玕。\r\n隆暑方盛气，势欲焚山樊。\r\n悠然此君子，不容至其间。\r\n沮风如可人，亦复怡我颜。\r\n黄错开竹杪，放入月一弯。\r\n绿阴随合之，碎玉光斓斑。\r\n我举大榼酒，欲与风月欢。\r\n清风不我留，月亦无一言。\r\n独酌径就醉，梦凉天地宽。\n\n作者：郑刚中",
        "《六月十八日夜大暑》\n老柳蜩螗噪，荒庭熠燿流。\r\n人情正苦暑，物怎已惊秋。\r\n月下濯寒水，风前梳白头。\r\n如何夜半客，束带谒公侯。\n\n作者：司马光",
        "《安静堂书事》\n勿学异世人，过常不可深。\r\n勿学慢世人，侧身随浮沉。\r\n白日当中天，难破是非心。\r\n不有拔俗器，安得太古音。\r\n大暑苦烦浊，清泉流高岑。\r\n烈士无恋嫪，至理须推寻。\n\n作者：蔡襄",
        "《立秋》\n乳鸦啼散玉屏空，一枕新凉一扇风。\r\n睡起秋声无觅处，满阶梧叶月明中。\n\n作者：刘翰",
        "《立秋前一日览镜》\n万事销身外，生涯在镜中。\r\n惟将两鬓雪，明日对秋风。\n\n作者：李益",
        "《马诗二十三首（其五）》\n大漠沙如雪，燕山月似钩。\r\n何当金络脑，快走踏清秋。\n\n作者：李贺",
        "《秋日喜雨题周材老壁》\n大旱弥千里，群心迫望霓。\r\n檐声闻夜溜，山气见朝隮。\r\n处暑余三日，高原满一犁。\r\n我来何所喜，焦槁免无泥。\n\n作者：王之道",
        "《处暑后风雨》\n疾风驱急雨，残暑扫除空。\r\n因识炎凉态，都来顷刻中。\r\n纸窗嫌有隙，纨扇笑无功。\r\n儿读秋声赋，令人忆醉翁。\n\n作者：仇远",
        "《情诗》\n微阴翳阳景，清风飘我衣。\r\n游鱼潜渌水，翔鸟薄天飞。\r\n眇眇客行士，徭役不得归。\r\n始出严霜结，今来白露晞。\r\n游者叹黍离，处者歌式微。\r\n慷慨对嘉宾，凄怆内伤悲。\n\n作者：曹植",
        "《南湖晚秋》\n八月白露降，湖中水方老。\r\n旦夕秋风多，衰荷半倾倒。 \r\n手攀青枫树，足踏黄芦草。\r\n惨澹老容颜，冷落秋怀抱。 \r\n有兄在淮楚，有弟在蜀道。\r\n万里何时来，烟波白浩浩。\n\n作者：白居易",
        "《杂诗》\n秋风何冽冽，白露为朝霜。\r\n柔条旦夕劲，绿叶日夜黄。\r\n明月出云崖，皦皦流素光。\r\n披轩临前庭，嗷嗷晨雁翔。\r\n高志局四海，块然守空堂。\r\n壮齿不恒居，岁暮常慨慷。\n\n作者：左思",
        "《白露》\n白露团甘子，清晨散马蹄。\r\n圃开连石树，船渡入江溪。\r\n凭几看鱼乐，回鞭急鸟栖。\r\n渐知秋实美，幽径恐多蹊。\n\n作者：杜甫",
        "《白露为霜》\n悲秋将岁晚，繁露已成霜。\r\n遍渚芦先白，沾篱菊自黄。\r\n应钟鸣远寺，拥雁度三湘。\r\n气逼襦衣薄，寒侵宵梦长。\r\n满庭添月色，拂水敛荷香。\r\n独念蓬门下，穷年在一方。\n\n作者：颜粲",
        "《秋题牡丹丛》\n晚丛白露夕，衰叶凉风朝。\r\n红艳久已歇，碧芳今亦销。\r\n幽人坐相对，心事共萧条。\n\n作者：白居易",
        "《凉夜有怀（其二）》\n清风吹枕席，白露湿衣裳。\r\n好是相亲夜，漏迟天气凉。\n\n作者：白居易",
        "《衰荷》\n白露凋花花不残，凉风吹叶叶初干。\r\n无人解爱萧条境，更绕衰丛一匝看。\n\n作者：白居易",
        "《晚晴》\n返照斜初彻，浮云薄未归。\r\n江虹明远饮，峡雨落馀飞。\r\n凫雁终高去，熊罴觉自肥。\r\n秋分客尚在，竹露夕微微。\n\n作者：杜甫",
        "《送僧归金山寺》\n金陵山色里，蝉急向秋分。\r\n迥寺横洲岛，归僧渡水云。\r\n夕阳依岸尽，清磬隔潮闻。\r\n遥想禅林下，炉香带月焚。\n\n作者：马戴",
        "《中秋对月》\n秋分一夜停，阴魄最晶荧。\r\n好是生沧海，徐看历杳冥。\r\n层空疑洗色，万怪想潜形。\r\n他夕无相类，晨鸡不可听。\n\n作者：李频",
        "《秋分后顿凄冷有感》\n今年秋气早，木落不待黄。\r\n蟋蟀当在宇，遽已近我床。\r\n况我老当逝，且复小彷徉。\r\n岂无一樽酒，亦有书在傍。\r\n饮酒读古书，慨然想黄唐。\r\n耄矣狂未除，谁能药膏肓。\n\n作者：陆游",
        "《无言师还道院求诗》\n师已无言矣，今吾何所云。\r\n惟知佛照子，曾管雁山云。\r\n天下闲为宝，人间热似焚。\r\n筠州郡斋近，安坐过秋分。\n\n作者：赵师秀",
        "《寿皇子》\n磊魁晶荧，岁有常期。\r\n秋分维何，天高气清。\r\n玉蟾吐辉，银汉无声。\r\n澄霄一色，万里云平。\r\n此时候之，出丙入丁。\r\n所出之国，政化和平。\r\n人生其时，既寿且宁。\r\n矧复前星，以及子星，与之并明。\r\n天启休期，应期挺生。\n\n作者：程珌",
        "《鲁中送鲁使君归郑州》\n城中金络骑，出饯沈东阳。\r\n九月寒露白，六关秋草黄。\r\n齐讴听处妙，鲁酒把来香。\r\n醉后著鞭去，梅山道路长。\n\n作者：韩翃",
        "《海上寄萧立》\n驿楼见万里，延首望辽碣。\r\n远海入大荒，平芜际穷发。\r\n旧国在梦想，故人胡且越。\r\n契阔阻风期，荏苒成雨别。\r\n海西望京口，两地各天末。\r\n索居动经秋，再笑知曷月。\r\n日南望中尽，唯见飞鸟灭。\r\n音尘未易得，何由慰饥渴。\n\n作者：独孤及",
        "《送鱼思别处士归有怀》\n宴罢众宾散，长歌携一卮。\r\n溪亭相送远，山郭独归迟。\r\n风槛夕云散，月轩寒露滋。\r\n病来双鬓白，不是旧离时。\n\n作者：许浑",
        "《寓崇圣寺怀李校书》\n几日卧南亭，卷帘秋月清。\r\n河关初罢梦，池阁更含情。\r\n寒露润金井，高风飘玉筝。\r\n前年共游客，刀笔事戎旌。\n\n作者：许浑",
        "《溪斋》\n水木绕吾庐，搴帘晚槛虚。\r\n衰条寒露鹊，幽果落惊鱼。\r\n爱酒贫还甚，趋时老更疏。\r\n乖慵自有素，不是忽簪裾。\n\n作者：李建勋",
        "《皎然》\n楚水清风生，扬舲泛月行。\r\n荻洲寒露彩，雷岸曙潮声。\r\n东道思才子，西人望客卿。\r\n从来金谷集，相继有诗名。\n\n作者：皎然",
        "《斋心》\n女萝覆石壁，溪水幽蒙胧。\r\n紫葛蔓黄花，娟娟寒露中。\r\n朝饮花上露，夜卧松下风。\r\n云英化为水，光采与我同。\r\n日月荡精魄，寥寥天宇空。\n\n作者：王昌龄",
        "《秋晚登楼望南江入始兴郡路》\n潦收沙衍出，霜降天宇晶。\r\n伏槛一长眺，津途多远情。\r\n思来江山外，望尽烟云生。\r\n滔滔不自辨，役役且何成。\r\n我来飒衰鬓，孰云飘华缨。\r\n枥马苦踡跼，笼禽念遐征。\r\n岁阴向晼晚，日夕空屏营。\r\n物生贵得性，身累由近名。\r\n内顾觉今是，追叹何时平。\n\n作者：张九龄",
        "《泊舟盱眙》\n泊舟淮水次，霜降夕流清。\r\n夜久潮侵岸，天寒月近城。\r\n平沙依雁宿，候馆听鸡鸣。\r\n乡国云霄外，谁堪羁旅情。\n\n作者：常建",
        "《送李翥游江外》\n相识应十载，见君只一官。\r\n家贫禄尚薄，霜降衣仍单。\r\n惆怅秋草死，萧条芳岁阑。\r\n且寻沧洲路，遥指吴云端。\r\n匹马关塞远，孤舟江海宽。\r\n夜眠楚烟湿，晓饭湖山寒。\r\n砧净红鲙落，袖香朱橘团。\r\n帆前见禹庙，枕底闻严滩。\r\n便获赏心趣，岂歌行路难。\r\n青门须醉别，少为解征鞍。\n\n作者：岑参",
        "《赋得九月尽》\n霜降三旬后，蓂馀一叶秋。\r\n玄阴迎落日，凉魄尽残钩。\r\n半夜灰移琯，明朝帝御裘。\r\n潘安过今夕，休咏赋中愁。\n\n作者：元稹",
        "《玩止水》\n动者乐流水，静者乐止水。\r\n利物不如流，鉴形不如止。\r\n凄清早霜降，淅沥微风起。\r\n中面红叶开，四隅绿萍委。\r\n广狭八九丈，湾环有涯涘。\r\n浅深三四尺，洞彻无表里。\r\n净分鹤翘足，澄见鱼掉尾。\r\n迎眸洗眼尘，隔胸荡心滓。\r\n定将禅不别，明与诚相似。\r\n清能律贪夫，淡可交君子。\r\n岂唯空狎玩，亦取相伦拟。\r\n欲识静者心，心源只如此。\n\n作者：白居易",
        "《岁晚》\n霜降水返壑，风落木归山。\r\n冉冉岁将宴，物皆复本源。\r\n何此南迁客，五年独未还。\r\n命屯分已定，日久心弥安。\r\n亦尝心与口，静念私自言。\r\n去国固非乐，归乡未必欢。\r\n何须自生苦，舍易求其难。\n\n作者：白居易",
        "《立冬》\n冻笔新诗懒写，寒炉美酒时温。\r\n醉看墨花月白，恍疑雪满前村。\n\n作者：李白",
        "《立冬日作》\n室小才容膝，墙低仅及肩。\r\n方过授衣月，又遇始裘天。\r\n寸积篝炉炭，铢称布被绵。\r\n平生师陋巷，随处一欣然。\n\n作者：陆游",
        "《立冬》\n落水荷塘满眼枯，西风渐作北风呼。\r\n黄杨倔强尤一色，白桦优柔以半疏。\r\n门尽冷霜能醒骨，窗临残照好读书。\r\n拟约三九吟梅雪，还借自家小火炉。\n\n作者：紫金霜",
        "《立冬闻雷》\n阳淫不收敛，半岁苦常燠。\r\n禾黍饲蝗螟，粳稻委平陆。\r\n民饥强扶耒，秋晚麦当宿。\r\n闵然候一雨，霜落水泉缩。\r\n荟蔚山朝隮，滂沱雨翻渎。\r\n经旬势益暴，方冬岁愈蹙。\r\n半夜发春雷，中天转车毂。\r\n老夫睡不寐，稚子起惊哭。\r\n平明视中庭，松菊半摧秃。\r\n潜发枯草萌，乱起蛰虫伏。\r\n薪槱不出市，晨炊午未熟。\r\n首种不入土，春饷难满腹。\r\n书生信古语，洪范有遗牍。\r\n时无中垒君，此意谁当告。\n\n作者：苏辙",
        "《立冬日野外行吟》\n吟行不惮遥，风景尽堪抄。\r\n天水清相入，秋冬气始交。\r\n饮虹消海曲，宿雁下塘坳。\r\n归去须乘月，松门许夜敲。\n\n作者：释文珦",
        "《和萧郎中小雪日作》\n征西府里日西斜，独试新炉自煮茶。\r\n篱菊尽来低覆水，塞鸿飞去远连霞。\r\n寂寥小雪闲中过，斑驳轻霜鬓上加。\r\n算得流年无奈处，莫将诗句祝苍华。\n\n作者：徐铉",
        "《小雪》\n片片互玲珑，飞扬玉漏终。\r\n乍微全满地，渐密更无风。 \r\n集物圆方别，连云远近同。\r\n作膏凝瘠土，呈瑞下深宫。 \r\n气射重衣透，花窥小隙通。\r\n飘秦增旧岭，发汉揽长空。 \r\n迥冒巢松鹤，孤鸣穴岛虫。\r\n过三知腊尽，盈尺贺年丰。 \r\n委积休闻竹，稀疏渐见鸿。\r\n盖沙资澶漫，洒海助冲融。 \r\n草木潜加润，山河更益雄。\r\n因知天地力，覆育有全功。\n\n作者：无可",
        "《小雪》\n云暗初成霰点微，旋闻蔌蔌洒窗扉。\r\n最愁南北犬惊吠，兼恐北风鸿退飞。\r\n梦锦尚堪裁好句，鬓丝那可织寒衣。\r\n拥炉睡思难撑拄，起唤梅花为解围。\n\n作者：释善珍",
        "《小雪》\n散漫阴风里，天涯不可收。\r\n压松犹未得，扑石暂能留。\r\n阁静萦吟思，途长拂旅愁。\r\n崆峒山北面，早想玉成丘。\n\n作者：李咸用",
        "《冬至》\n年年至日长为客，忽忽穷愁泥杀人。\r\n江上形容吾独老，天边风俗自相亲。\r\n杖藜雪后临丹壑，鸣玉朝来散紫宸。\r\n心折此时无一寸，路迷何处见三秦。\n\n作者：杜甫",
        "《小至》\n天时人事日相催，冬至阳生春又来。\r\n刺绣五纹添弱线，吹葭六琯动浮灰。\r\n岸容待腊将舒柳，山意冲寒欲放梅。\r\n云物不殊乡国异，教儿且覆掌中杯。\n\n作者：杜甫",
        "《咏廿四气诗 · 小寒十二月节》\n小寒连大吕，欢鹊垒新巢。\r\n拾食寻河曲，衔紫绕树梢。\r\n霜鹰近北首，雊雉隐藂茅。\r\n莫怪严凝切，春冬正月交。\n\n作者：元稹",
        "《大寒出江陵西门》\n平明羸马出西门，淡日寒云久吐吞。\r\n醉面冲风惊易醒，重裘藏手取微温。\r\n纷纷狐兔投深莽，点点牛羊散远村。\r\n不为山川多感慨，岁穷游子自消魂。\n\n作者：陆游",
        "《咏廿四气诗 · 大寒十二月中》\n腊酒自盈樽，金炉兽炭温。\r\n大寒宜近火，无事莫开门。\r\n冬与春交替，星周月讵存？\r\n明朝换新律，梅柳待阳春。\n\n作者：元稹",
        "《大寒》\n大寒雪未消，闭户不能出，\r\n可怜切云冠，局此容膝室。\r\n吾车适已悬，吾驭久罢叱，\r\n拂麈取一编，相对辄终日。\r\n亡羊戒多岐，学道当致一，\r\n信能宗阙里，百氏端可黜。\r\n为山傥勿休，会见高崒嵂。\r\n颓龄虽已迫，孺子有美质。\n\n作者：陆游",
        "《大寒吟》\n旧雪未及消，新雪又拥户。\r\n阶前冻银床，檐头冰钟乳。\r\n清日无光辉，烈风正号怒。\r\n人口各有舌，言语不能吐。\n\n作者：邵雍",
        "《示福孙井示喜曾》\n北商久不通，犁枣罕登盘；\r\n山舍惟有橘，琐细如弹丸，\r\n此外则柿栗，收拾猿鸟残。\r\n虽无庞翁话，儿孙亦团栾。\r\n今岁雨雪晚，岁莫始大寒，\r\n二稚乃可怜，不诉衣襦单。\r\n地炉有微火，诵书到更阑。\r\n我老多感慨，赖汝差自宽。\n\n作者：陆游",
        "《村居苦寒》\n八年十二月，五日雪纷纷。\r\n竹柏皆冻死，况彼无衣民。\r\n回观村闾间，十室八九贫。\r\n北风利如剑，布絮不蔽身。\r\n唯烧蒿棘火，愁坐夜待晨。\r\n乃知大寒岁，农者尤苦辛。\r\n顾我当此日，草堂深掩门。\r\n褐裘覆絁被，坐卧有余温。\r\n幸免饥冻苦，又无垄亩勤。\r\n念彼深可愧，自问是何人。\n\n作者：白居易",
        "《和仲蒙夜坐》\n宿鸟惊飞断雁号，独凭幽几静尘劳。\r\n风鸣北户霜威重，云压南山雪意高。\r\n少睡始知茶效力，大寒须遣酒争豪。\r\n砚冰已合灯花老，犹对群书拥敝袍。\n\n作者：文同",
        "《乙卯重五诗》\n重五山村好，榴花忽已繁。\r\n粽包分两髻，艾束著危冠。\r\n旧俗方储药，羸躯亦点丹。\r\n日斜吾事毕，一笑向杯盘。\n\n作者：陆游",
        "《竞渡歌》\n五月五日天晴明，杨花绕江啼晓莺。\r\n使君未出郡斋外，江上早闻齐和声。\r\n使君出时皆有准，马前已被红旗引。\r\n两岸罗衣破晕香，银钗照日如霜刃。\r\n鼓声三下红旗开，两龙跃出浮水来。\r\n棹影斡波飞万剑，鼓声劈浪鸣千雷。\r\n鼓声渐急标将近，两龙望标目如瞬。\r\n坡上人呼霹雳惊，竿头彩挂虹蜺晕。\r\n前船抢水已得标，后船失势空挥桡。\r\n疮眉血首争不定，输岸一朋心似烧。\r\n只将输赢分罚赏，两岸十舟五来往。\r\n须臾戏罢各东西，竞脱文身请书上。\r\n吾今细观竞渡儿，何殊当路权相持。\r\n不思得岸各休去，会到摧车折楫时。\n\n作者：张建封",
        "《论诗（其二）》\n李杜诗篇万口传，至今已觉不新鲜。\r\n江山代有才人出，各领风骚数百年。\n\n作者：赵翼",
        "《秋雨夜眠》\n凉冷三秋夜，安闲一老翁。\r\n卧迟灯灭后，睡美雨声中。\r\n灰宿温瓶火，香添暖被笼。\r\n晓晴寒未起，霜叶满阶红。\n\n作者：白居易",
        "《送柴侍御》\n沅水通波接武冈，送君不觉有离伤。\r\n青山一道同云雨，明月何曾是两乡。\n\n作者：王昌龄",
        "《利州江潭作》\n神剑飞来不易销，碧潭珍重驻兰桡。\r\n自携明月移灯疾，欲就行云散锦遥。\r\n河伯轩窗通贝阙，水宫帷箔卷冰绡。\r\n他时燕脯无人寄，雨满空城蕙叶凋。\n\n作者：李商隐",
        "《安定城楼》\n迢遰高城百尺楼，绿杨枝外尽汀洲。\r\n贾生年少虚垂涕，王粲春来更远游。\r\n永忆江湖归白发，欲回天地入扁舟。\r\n不知腐鼠成滋味，猜意鹓雏竟未休。\n\n作者：李商隐",
        "《夜饮》\n卜夜容衰鬓，开筵属异方。\r\n烛分歌扇泪，雨送酒船香。\r\n江海三年客，乾坤百战场。\r\n谁能辞酩酊，淹卧剧清漳。\n\n作者：李商隐",
        "《梦天》\n老兔寒蟾泣天色，云楼半开壁斜白。\r\n玉轮轧露湿团光，鸾佩相逢桂香陌。\r\n黄尘清水三山下，更变千年如走马。\r\n遥望齐州九点烟，一泓海水杯中泻。\n\n作者：李贺",
        "《代赠》\n楼上黄昏欲望休，玉梯横绝月如钩。\r\n芭蕉不展丁香结，同向春风各自愁。\n\n作者：李商隐",
        "《正月二十日与潘郭二生出郊寻春忽记去年是日同至女王城作诗乃和前韵》\n东风未肯入东门，走马还寻去岁村。\r\n人似秋鸿来有信，事如春梦了无痕。\r\n江城白酒三杯酽，野老苍颜一笑温。\r\n已约年年为此会，故人不用赋招魂。\n\n作者：苏轼",
        "《春望词四首》\n【其一】\r\n花开不同赏，花落不同悲。\r\n欲问相思处，花开花落时。\r\n【其二】\r\n揽草结同心，将以遗知音。\r\n春愁正断绝，春鸟复哀吟。\r\n【其三】\r\n风花日将老，佳期犹渺渺。\r\n不结同心人，空结同心草。\r\n【其四】\r\n那堪花满枝，翻作两相思。\r\n玉箸垂朝镜，春风知不知。\n\n作者：薛涛",
        "《经乱离后天恩流夜郎忆旧游书怀赠江夏韦太守良宰》\n天上白玉京，十二楼五城。\r\n仙人抚我顶，结发受长生。\r\n误逐世间乐，颇穷理乱情。\r\n九十六圣君，浮云挂空名。\r\n天地赌一掷，未能忘战争。\r\n试涉霸王略，将期轩冕荣。\r\n时命乃大谬，弃之海上行。\r\n学剑翻自哂，为文竟何成。\r\n剑非万人敌，文窃四海声。\r\n儿戏不足道，五噫出西京。\r\n临当欲去时，慷慨泪沾缨。\r\n叹君倜傥才，标举冠群英。\r\n开筵引祖帐，慰此远徂征。\r\n鞍马若浮云，送余骠骑亭。\r\n歌钟不尽意，白日落昆明。\r\n十月到幽州，戈鋋若罗星。\r\n君王弃北海，扫地借长鲸。\r\n呼吸走百川，燕然可摧倾。\r\n心知不得语，却欲栖蓬瀛。\r\n弯弧惧天狼，挟矢不敢张。\r\n揽涕黄金台，呼天哭昭王。\r\n无人贵骏骨，騄耳空腾骧。\r\n乐毅倘再生，于今亦奔亡。\r\n蹉跎不得意，驱马过贵乡。\r\n逢君听弦歌，肃穆坐华堂。\r\n百里独太古，陶然卧羲皇。\r\n征乐昌乐馆，开筵列壶觞。\r\n贤豪间青娥，对烛俨成行。\r\n醉舞纷绮席，清歌绕飞梁。\r\n欢娱未终朝，秩满归咸阳。\r\n祖道拥万人，供帐遥相望。\r\n一别隔千里，荣枯异炎凉。\r\n炎凉几度改，九土中横溃。\r\n汉甲连胡兵，沙尘暗云海。\r\n草木摇杀气，星辰无光彩。\r\n白骨成丘山，苍生竟何罪。\r\n函关壮帝居，国命悬哥舒。\r\n长戟三十万，开门纳凶渠。\r\n公卿如犬羊，忠谠醢与菹。\r\n二圣出游豫，两京遂丘墟。\r\n帝子许专征，秉旄控强楚。\r\n节制非桓文，军师拥熊虎。\r\n人心失去就，贼势腾风雨。\r\n惟君固房陵，诚节冠终古。\r\n仆卧香炉顶，餐霞漱瑶泉。\r\n门开九江转，枕下五湖连。\r\n半夜水军来，浔阳满旌旃。\r\n空名适自误，迫胁上楼船。\r\n徒赐五百金，弃之若浮烟。\r\n辞官不受赏，翻谪夜郎天。\r\n夜郎万里道，西上令人老。\r\n扫荡六合清，仍为负霜草。\r\n日月无偏照，何由诉苍昊。\r\n良牧称神明，深仁恤交道。\r\n一忝青云客，三登黄鹤楼。\r\n顾惭祢处士，虚对鹦鹉洲。\r\n樊山霸气尽，寥落天地秋。\r\n江带峨眉雪，川横三峡流。\r\n万舸此中来，连帆过扬州。\r\n送此万里目，旷然散我愁。\r\n纱窗倚天开，水树绿如发。\r\n窥日畏衔山，促酒喜得月。\r\n吴娃与越艳，窈窕夸铅红。\r\n呼来上云梯，含笑出帘栊。\r\n对客小垂手，罗衣舞春风。\r\n宾跪请休息，主人情未极。\r\n览君荆山作，江鲍堪动色。\r\n清水出芙蓉，天然去雕饰。\r\n逸兴横素襟，无时不招寻。\r\n朱门拥虎士，列戟何森森。\r\n剪凿竹石开，萦流涨清深。\r\n登台坐水阁，吐论多英音。\r\n片辞贵白璧，一诺轻黄金。\r\n谓我不愧君，青鸟明丹心。\r\n五色云间鹊，飞鸣天上来。\r\n传闻赦书至，却放夜郎回。\r\n暖气变寒谷，炎烟生死灰。\r\n君登凤池去，忽弃贾生才。\r\n桀犬尚吠尧，匈奴笑千秋。\r\n中夜四五叹，常为大国忧。\r\n旌旆夹两山，黄河当中流。\r\n连鸡不得进，饮马空夷犹。\r\n安得羿善射，一箭落旄头。\n\n作者：李白",
        "《登快阁》\n痴儿了却公家事，快阁东西倚晚晴。\r\n落木千山天远大，澄江一道月分明。\r\n朱弦已为佳人绝，青眼聊因美酒横。\r\n万里归船弄长笛，此心吾与白鸥盟。\n\n作者：黄庭坚",
        "《题李凝幽居》\n闲居少邻并，草径入荒园。\r\n鸟宿池边树，僧敲月下门。\r\n过桥分野色，移石动云根。\r\n暂去还来此，幽期不负言。\n\n作者：贾岛",
        "《自遣》\n得即高歌失即休，多愁多恨亦悠悠。\r\n今朝有酒今朝醉，明日愁来明日愁。\n\n作者：罗隐",
        "《蜂》\n不论平地与山尖，无限风光尽被占。\r\n采得百花成蜜后，为谁辛苦为谁甜。\n\n作者：罗隐",
        "《望洞庭》\n湖光秋月两相和，潭面无风镜未磨。\r\n遥望洞庭山水翠，白银盘里一青螺。\n\n作者：刘禹锡",
        "《送友人》\n水国蒹葭夜有霜，月寒山色共苍苍。\r\n谁言千里自今夕，离梦杳如关塞长。\n\n作者：薛涛",
        "《断句》\n近水楼台先得月，向阳花木易逢春。\n\n作者：苏麟",
        "《东栏梨花》\n梨花淡白柳深青，柳絮飞时花满城。\r\n惆怅东栏一株雪，人生看得几清明。\n\n作者：苏轼",
        "《春日登楼怀归》\n高楼聊引望，杳杳一川平。\r\n野水无人渡，孤舟尽日横。\r\n荒村生断霭，古寺语流莺。\r\n旧业遥清渭，沉思忽自惊。\n\n作者：寇準",
        "《商颂 · 玄鸟》\n天命玄鸟，降而生商，宅殷土芒芒。\r\n古帝命武汤，正域彼四方。\r\n方命厥后，奄有九有。\r\n商之先后，受命不殆，在武丁孙子。\r\n武丁孙子，武王靡不胜。\r\n龙旗十乘，大糦是承。\r\n邦畿千里，维民所止。\r\n肇域彼四海，四海来假，来假祁祁。\r\n景员维河。\r\n殷受命咸宜，百禄是何。\n\n作者：无名氏",
        "《偶作寄朗之》\n历想为官日，无如刺史时。\r\n欢娱接宾客，饱暖及妻儿。\r\n自到东都后，安闲更得宜。\r\n分司胜刺史，致仕胜分司。\r\n何况园林下，欣然得朗之。\r\n仰名同旧识，为乐即新知。\r\n有雪先相访，无花不作期。\r\n斗醲干酿酒，夸妙细吟诗。\r\n里巷千来往，都门五别离。\r\n岐分两回首，书到一开眉。\r\n叶落槐亭院，冰生竹阁池。\r\n雀罗谁问讯，鹤氅罢追随。\r\n身与心俱病，容将力共衰。\r\n老来多健忘，唯不忘相思。\n\n作者：白居易",
        "《怀天经智老因访之》\n今年二月冻初融，睡起苕溪绿向东。\r\n客子光阴诗卷里，杏花消息雨声中。\r\n西庵禅伯还多病，北栅儒先只固穷。\r\n忽忆轻舟寻二子，纶巾鹤氅试春风。\n\n作者：陈与义",
        "《春有百花秋有月》\n春有百花秋有月，夏有凉风冬有雪。\r\n莫将闲事挂心头，便是人间好时节。\n\n作者：释绍昙",
        "《鲁山山行》\n适与野情惬，千山高复低。\r\n好峰随处改，幽径独行迷。\r\n霜落熊升树，林空鹿饮溪。\r\n人家在何许，云外一声鸡。\n\n作者：梅尧臣",
        "《端午》\n端午临中夏，时清日复长。\r\n盐梅已佐鼎，曲糵且传觞。\r\n事古人留迹，年深缕积长。\r\n当轩知槿茂，向水觉芦香。\r\n亿兆同归寿，群公共保昌。\r\n忠贞如不替，贻厥后昆芳。\n\n作者：李隆基",
        "《谒岳王墓》\n江山也要伟人扶，神化丹青即画图。\r\n赖有岳于双少保，人间始觉重西湖。\n\n作者：袁枚",
        "《甲辰八月辞故里（其二）》\n国亡家破欲何之，西子湖头有我师。\r\n日月双悬于氏墓，乾坤半壁岳家祠。\r\n惭将赤手分三席，拟为丹心借一枝。\r\n他日素车东浙路，怒涛岂必属鸱夷？\n\n作者：张煌言",
        "《暂使下都夜发新林至京邑赠西府同僚》\n大江流日夜，客心悲未央。\r\n徒念关山近，终知返路长。\r\n秋河曙耿耿，寒渚夜苍苍。\r\n引领见京室，宫雉正相望。\r\n金波丽鳷鹊，玉绳低建章。\r\n驱车鼎门外，思见昭丘阳。\r\n驰晖不可接，何况隔两乡？\r\n风云有鸟路，江汉限无梁。\r\n常恐鹰隼击，时菊委严霜。\r\n寄言罻罗者，寥廓已高翔。\n\n作者：谢脁",
        "《八月十五日夜湓亭望月》\n昔年八月十五夜，曲江池畔杏园边。\r\n今年八月十五夜，湓浦沙头水馆前。\r\n西北望乡何处是，东南见月几回圆。\r\n昨风一吹无人会，今夜清光似往年。\n\n作者：白居易",
        "《古朗月行》\n小时不识月，呼作白玉盘。\r\n又疑瑶台镜，飞在青云端。\r\n仙人垂两足，桂树何团团。\r\n白兔捣药成，问言与谁餐？\r\n蟾蜍蚀圆影，大明夜已残。\r\n羿昔落九乌，天人清且安。\r\n阴精此沦惑，去去不足观。\r\n忧来其如何？凄怆摧心肝。\n\n作者：李白",
        "《赴戍登程口占示家人二首》\n【其一】\r\n出门一笑莫心哀，浩荡襟怀到处开。\r\n时事难从无过立，达官非自有生来。\r\n风涛回首空三岛，尘壤从头数九垓。\r\n休信儿童轻薄语，嗤他赵老送灯台。\r\n【其二】\r\n力微任重久神疲，再竭衰庸定不支。\r\n苟利国家生死以，岂因祸福避趋之？\r\n谪居正是君恩厚，养拙刚于戍卒宜。\r\n戏与山妻谈故事，试吟断送老头皮。\n\n作者：林则徐",
        "《成都曲》\n锦江近西烟水绿，新雨山头荔枝熟。\r\n万里桥边多酒家，游人爱向谁家宿？\n\n作者：张籍",
        "《垓下歌》\n力拔山兮气盖世。时不利兮骓不逝。\r\n骓不逝兮可奈何！虞兮虞兮奈若何！\n\n作者：项羽",
        "《拟行路难（其四）》\n泻水置平地，各自东西南北流。\r\n人生亦有命，安能行叹复坐愁？\r\n酌酒以自宽，举杯断绝歌路难。\r\n心非木石岂无感？吞声踯躅不敢言。\n\n作者：鲍照",
        "《拟行路难（其六）》\n对案不能食，拔剑击柱长叹息。\r\n丈夫生世会几时，安能蹀躞垂羽翼？\r\n弃置罢官去，还家自休息。\r\n朝出与亲辞，暮还在亲侧。\r\n弄儿床前戏，看妇机中织。\r\n自古圣贤尽贫贱，何况我辈孤且直！\n\n作者：鲍照",
        "《国风 · 郑风 · 风雨》\n风雨凄凄，鸡鸣喈喈。\r\n既见君子，云胡不夷。\r\n风雨潇潇，鸡鸣胶胶。\r\n既见君子，云胡不瘳。\r\n风雨如晦，鸡鸣不已。\r\n既见君子，云胡不喜。\n\n作者：无名氏",
        "《赠去婢》\n公子王孙逐后尘，绿珠垂泪滴罗巾。\r\n侯门一入深如海，从此萧郎是路人。\n\n作者：崔郊",
        "《山中杂诗》\n山际见来烟，竹中窥落日。\r\n鸟向檐上飞，云从窗里出。\n\n作者：吴均",
        "《中秋月》\n十轮霜影转庭梧，此夕羁人独向隅。 \r\n未必素娥无怅恨，玉蟾清冷桂花孤。\n\n作者：晏殊",
        "《秋风辞》\n秋风起兮白云飞，\r\n草木黄落兮雁南归。\r\n兰有秀兮菊有芳，\r\n怀佳人兮不能忘。\r\n泛楼船兮济汾河，\r\n横中流兮扬素波。\r\n箫鼓鸣兮发棹歌，\r\n欢乐极兮哀情多。\r\n少壮几时兮奈老何！\n\n作者：刘彻",
        "《美女篇》\n美女妖且闲，采桑歧路间。\r\n柔条纷冉冉，落叶何翩翩。\r\n攘袖见素手，皓腕约金环。\r\n头上金爵钗，腰佩翠琅玕。\r\n明珠交玉体，珊瑚间木难。\r\n罗衣何飘飘，轻裾随风还。\r\n顾盼遗光彩，长啸气若兰。\r\n行徒用息驾，休者以忘餐。\r\n借问女安居，乃在城南端。\r\n青楼临大路，高门结重关。\r\n容华耀朝日，谁不希令颜？\r\n媒氏何所营？玉帛不时安。\r\n佳人慕高义，求贤良独难。\r\n众人徒嗷嗷，安知彼所观？\r\n盛年处房室，中夜起长叹。\n\n作者：曹植",
        "《对酒行》\n松子栖金华，安期入蓬海。\r\n此人古之仙，羽化竟何在？\r\n浮生速流电，倏忽变光彩。\r\n天地无凋换，容颜有迁改。\r\n对酒不肯饮，含情欲谁待？\n\n作者：李白",
        "《自春徂秋，偶有所触》\n道力战万籁，微芒课其功。\r\n不能胜寸心，安能胜苍穹。\r\n相彼鸾与凤，不栖枯枝松。\r\n天神傥下来，清明可与通。\r\n返听如有声，消息鞭愈聋。\r\n死我信道笃，生我行神空。\r\n障海使西流，挥日还于东。\n\n作者：龚自珍",
        "《端居》\n远书归梦两悠悠，只有空床敌素秋。\r\n阶下青苔与红树，雨中寥落月中愁。\n\n作者：李商隐",
        "《临终诗》\n劳劳车马未离鞍，临事方知一死难。\r\n三百年来伤国步，八千里外吊民残。\r\n秋风宝剑孤臣泪，落日旌旗大将坛。\r\n寰海尘氛纷未已，诸君莫作等闲看。\n\n作者：李鸿章",
        "《停云诗》\n【其一】\r\n霭霭停云，蒙蒙时雨。\r\n八表同昏，平路伊阻。\r\n静寄东轩，春醪独抚。\r\n良朋悠邈，搔首延伫。\r\n【其二】\r\n停云霭霭，时雨蒙蒙。\r\n八表同昏，平陆成江。\r\n有酒有酒，闲饮东窗。\r\n愿言怀人，舟车靡从。\r\n【其三】\r\n东园之树，枝条载荣。\r\n竞用新好，以怡余情。\r\n人亦有言：日月于征。\r\n安得促席，说彼平生。\r\n【其四】\r\n翩翩飞鸟，息我庭柯。\r\n敛翮闲止，好声相和。\r\n岂无他人，念子实多。\r\n愿言不获，抱恨如何！\n\n作者：陶渊明",
        "《人日思归》\n入春才七日，离家已二年。\r\n人归落雁后，思发在花前。\n\n作者：薛道衡",
        "《度大庾岭》\n度岭方辞国，停轺一望家。\r\n魂随南翥鸟，泪尽北枝花。\r\n山雨初含霁，江云欲变霞。\r\n但令归有日，不敢恨长沙。\n\n作者：宋之问",
        "《渡汉江》\n岭外音书断，经冬复历春。\r\n近乡情更怯，不敢问来人。\n\n作者：宋之问",
        "《感遇（其二）》\n兰若生春夏，芊蔚何青青。\r\n幽独空林色，朱蕤冒紫茎。\r\n迟迟白日晚，袅袅秋风生。\r\n岁华尽摇落，芳意竟何成！\n\n作者：陈子昂",
        "《天涯》\n春日在天涯，天涯日又斜。\r\n莺啼如有泪，为湿最高花。\n\n作者：李商隐",
        "《冬夜读书示子聿》\n古人学问无遗力，少壮工夫老始成。\r\n纸上得来终觉浅，绝知此事要躬行。\n\n作者：陆游",
        "《山中与幽人对酌》\n两人对酌山花开，一杯一杯复一杯。\r\n我醉欲眠卿且去，明朝有意抱琴来。\n\n作者：李白",
        "《昔昔盐》\n垂柳覆金堤，蘼芜叶复齐。\r\n水溢芙蓉沼，花飞桃李蹊。\r\n采桑秦氏女，织锦窦家妻。\r\n关山别荡子，风月守空闺。\r\n恒敛千金笑，长垂双玉啼。\r\n盘龙随镜隐，彩凤逐帷低。\r\n飞魂同夜鹊，倦寝忆晨鸡。\r\n暗牖悬蛛网，空梁落燕泥。\r\n前年过代北，今岁往辽西。\r\n一去无消息，那能惜马蹄？\n\n作者：薛道衡",
        "《自京赴奉先县咏怀五百字》\n杜陵有布衣，老大意转拙。\r\n许身一何愚，窃比稷与契。\r\n居然成濩落，白首甘契阔。\r\n盖棺事则已，此志常觊豁。\r\n穷年忧黎元，叹息肠内热。\r\n取笑同学翁，浩歌弥激烈。\r\n非无江海志，潇洒送日月。\r\n生逢尧舜君，不忍便永诀。\r\n当今廊庙具，构厦岂云缺。\r\n葵藿倾太阳，物性固莫夺。\r\n顾惟蝼蚁辈，但自求其穴。\r\n胡为慕大鲸，辄拟偃溟渤。\r\n以兹误生理，独耻事干谒。\r\n兀兀遂至今，忍为尘埃没。\r\n终愧巢与由，未能易其节。\r\n沉饮聊自遣，放歌破愁绝。\r\n岁暮百草零，疾风高冈裂。\r\n天衢阴峥嵘，客子中夜发。\r\n霜严衣带断，指直不得结。\r\n凌晨过骊山，御榻在嵽嵲。\r\n蚩尤塞寒空，蹴踏崖谷滑。\r\n瑶池气郁律，羽林相摩戛。\r\n君臣留欢娱，乐动殷樛嶱。\r\n赐浴皆长缨，与宴非短褐。\r\n彤庭所分帛，本自寒女出。\r\n鞭挞其夫家，聚敛贡城阙。\r\n圣人筐篚恩，实欲邦国活。\r\n臣如忽至理，君岂弃此物。\r\n多士盈朝廷，仁者宜战栗。\r\n况闻内金盘，尽在卫霍室。\r\n中堂舞神仙，烟雾散玉质。\r\n暖客貂鼠裘，悲管逐清瑟。\r\n劝客驼蹄羹，霜橙压香橘。\r\n朱门酒肉臭，路有冻死骨。\r\n荣枯咫尺异，惆怅难再述。\r\n北辕就泾渭，官渡又改辙。\r\n群冰从西下，极目高崒兀。\r\n疑是崆峒来，恐触天柱折。\r\n河梁幸未坼，枝撑声窸窣。\r\n行旅相攀援，川广不可越。\r\n老妻寄异县，十口隔风雪。\r\n谁能久不顾，庶往共饥渴。\r\n入门闻号啕，幼子饥已卒。\r\n吾宁舍一哀，里巷亦呜咽。\r\n所愧为人父，无食致夭折。\r\n岂知秋禾登，贫窭有仓卒。\r\n生常免租税，名不隶征伐。\r\n抚迹犹酸辛，平人固骚屑。\r\n默思失业徒，因念远戍卒。\r\n忧端齐终南，澒洞不可掇。\n\n作者：杜甫",
        "《写情》\n水纹珍簟思悠悠，千里佳期一夕休。\r\n从此无心爱良夜，任他明月下西楼。\n\n作者：李益",
        "《海棠》\n东风袅袅泛崇光，香雾空蒙月转廊。\r\n只恐夜深花睡去，故烧高烛照红妆。\n\n作者：苏轼",
        "《戏答元珍》\n春风疑不到天涯，二月山城未见花。\r\n残雪压枝犹有橘，冻雷惊笋欲抽芽。\r\n夜闻归雁生乡思，病入新年感物华。\r\n曾是洛阳花下客，野芳虽晚不须嗟。\n\n作者：欧阳修",
        "《立冬即事二首》\n【其一】\r\n细雨生寒未有霜，庭前木叶半青黄。\r\n小春此去无多日，何处梅花一绽香。\r\n【其二】\r\n奇峰浩荡散茶烟，小雨霏微湿座毡。\r\n肯信今年寒信早，老夫布褐未装棉。\n\n作者：仇远",
        "《题张司业诗》\n苏州司业诗名老，乐府皆言妙入神。\r\n看似寻常最奇崛，成如容易却艰辛。\n\n作者：王安石",
        "《江楼夕望招客》\n海天东望夕茫茫，山势川形阔复长。\r\n灯火万家城四畔，星河一道水中央。\r\n风吹古木晴天雨，月照平沙夏夜霜。\r\n能就江楼消暑否？比君茅舍较清凉。\n\n作者：白居易",
        "《塞下曲六首》\n【其一】\r\n五月天山雪，无花只有寒。\r\n笛中闻折柳，春色未曾看。\r\n晓战随金鼓，宵眠抱玉鞍。\r\n愿将腰下剑，直为斩楼兰。\r\n【其二】\r\n天兵下北荒，胡马欲南饮。\r\n横戈从百战，直为衔恩甚。\r\n握雪海上餐，拂沙陇头寝。\r\n何当破月氏，然后方高枕。\r\n【其三】\r\n骏马似风飙，鸣鞭出渭桥。\r\n弯弓辞汉月，插羽破天骄。\r\n阵解星芒尽，营空海雾消。\r\n功成画麟阁，独有霍嫖姚。\r\n【其四】\r\n白马黄金塞，云砂绕梦思。\r\n那堪愁苦节，远忆边城儿。\r\n萤飞秋窗满，月度霜闺迟。\r\n摧残梧桐叶，萧飒沙棠枝。\r\n无时独不见，流泪空自知。\r\n【其五】\r\n塞虏乘秋下，天兵出汉家。\r\n将军分虎竹，战士卧龙沙。\r\n边月随弓影，胡霜拂剑花。\r\n玉关殊未入，少妇莫长嗟。\r\n【其六】\r\n烽火动沙漠，连照甘泉云。\r\n汉皇按剑起，还召李将军。\r\n兵气天上合，鼓声陇底闻。\r\n横行负勇气，一战净妖氛。\n\n作者：李白",
        "《所见》\n牧童骑黄牛，歌声振林樾。\r\n意欲捕鸣蝉，忽然闭口立。\n\n作者：袁枚",
        "《秋风引》\n何处秋风至？萧萧送雁群。\r\n朝来入庭树，孤客最先闻。\n\n作者：刘禹锡",
        "《夏意》\n别院深深夏簟清，石榴开遍透帘明。\r\n树阴满地日当午，梦觉流莺时一声。\n\n作者：苏舜钦",
        "《社日》\n鹅湖山下稻粱肥，豚栅鸡栖半掩扉。\r\n桑柘影斜春社散，家家扶得醉人归。\n\n作者：王驾",
        "《怨歌行》\n为君既不易，为臣良独难。\r\n忠信事不显，乃有见疑患。\r\n周公佐成王，金縢功不刊。\r\n推心辅王室，二叔反流言。\r\n待罪居东国，泣涕常流连。\r\n皇灵大动变，震雷风且寒。\r\n拔树偃秋稼，天威不可干。\r\n素服开金縢，感悟求其端。\r\n公旦事既显，成王乃哀叹。\r\n吾欲竟此曲，此曲悲且长。\r\n今日乐相乐，别后莫相忘。\n\n作者：曹植",
        "《元日述怀》\n筮仕无中秩，归耕有外臣。\r\n人歌小岁酒，花舞大唐春。\r\n草色迷三径，风光动四邻。\r\n愿得长如此，年年物候新。\n\n作者：卢照邻",
        "《江上值水如海势聊短述》\n为人性僻耽佳句，语不惊人死不休。\r\n老去诗篇浑漫与，春来花鸟莫深愁。\r\n新添水槛供垂钓，故着浮槎替入舟。\r\n焉得思如陶谢手，令渠述作与同游。\n\n作者：杜甫",
        "《楚辞 · 九章 · 其八 · 橘颂》\n后皇嘉树，橘徕服兮。\r\n受命不迁，生南国兮。\r\n深固难徙，更壹志兮。\r\n绿叶素荣，纷其可喜兮。\r\n曾枝剡棘，圆果抟兮。\r\n青黄杂糅，文章烂兮。\r\n精色内白，类可任兮。\r\n纷缊宜修，姱而不丑兮。\r\n嗟尔幼志，有以异兮。\r\n独立不迁，岂不可喜兮。\r\n深固难徙，廓其无求兮。\r\n苏世独立，横而不流兮。\r\n闭心自慎，不终失过兮。\r\n秉德无私，参天地兮。\r\n愿岁并谢，与长友兮。\r\n淑离不淫，梗其有理兮。\r\n年岁虽少，可师长兮。\r\n行比伯夷，置以为像兮。\n\n作者：屈原",
        "《过松源晨炊漆公店》\n莫言下岭便无难，赚得行人错喜欢。\r\n政入万山围子里，一山放出一山拦。\n\n作者：杨万里",
        "《同儿辈赋未开海棠二首》\n【其一】\r\n翠叶轻笼豆颗均，胭脂浓抹蜡痕新。\r\n殷勤留着花梢露，滴下生红可惜春。\r\n【其二】\r\n枝间新绿一重重，小蕾深藏数点红。\r\n爱惜芳心莫轻吐，且教桃李闹春风。\n\n作者：元好问",
        "《剑客》\n十年磨一剑，霜刃未曾试。\r\n今日把示君，谁为不平事？\n\n作者：贾岛",
        "《金错刀行》\n黄金错刀白玉装，夜穿窗扉出光芒。\r\n丈夫五十功未立，提刀独立顾八荒。\r\n京华结交尽奇士，意气相期共生死。\r\n千年史策耻无名，一片丹心报天子。\r\n尔来从军天汉滨，南山晓雪玉嶙峋。\r\n呜呼！楚虽三户能亡秦，岂有堂堂中国空无人？\n\n作者：陆游",
        "《秋浦歌十七首》\n【其一】\r\n秋浦长似秋，萧条使人愁。\r\n客愁不可度，行上东大楼。\r\n正西望长安，下见江水流。\r\n寄言向江水，汝意忆侬不。\r\n遥传一掬泪，为我达扬州。\r\n【其二】\r\n秋浦猿夜愁，黄山堪白头。\r\n清溪非陇水，翻作断肠流。\r\n欲去不得去，薄游成久游。\r\n何年是归日，雨泪下孤舟。\r\n【其三】\r\n秋浦锦驼鸟，人间天上稀。\r\n山鸡羞渌水，不敢照毛衣。\r\n【其四】\r\n两鬓入秋浦，一朝飒已衰。\r\n猿声催白发，长短尽成丝。\r\n【其五】\r\n秋浦多白猿，超腾若飞雪。\r\n牵引条上儿，饮弄水中月。\r\n【其六】\r\n愁作秋浦客，强看秋浦花。\r\n山川如剡县，风日似长沙。\r\n【其七】\r\n醉上山公马，寒歌宁戚牛。\r\n空吟白石烂，泪满黑貂裘。\r\n【其八】\r\n秋浦千重岭，水车岭最奇。\r\n天倾欲堕石，水拂寄生枝。\r\n【其九】\r\n江祖一片石，青天扫画屏。\r\n题诗留万古，绿字锦苔生。\r\n【其十】\r\n千千石楠树，万万女贞林。\r\n山山白鹭满，涧涧白猿吟。\r\n君莫向秋浦，猿声碎客心。\r\n【其十一】\r\n逻人横鸟道，江祖出鱼梁。\r\n水急客舟疾，山花拂面香。\r\n【其十二】\r\n水如一匹练，此地即平天。\r\n耐可乘明月，看花上酒船。\r\n【其十三】\r\n渌水净素月，月明白鹭飞。\r\n郎听采菱女，一道夜歌归。\r\n【其十四】\r\n炉火照天地，红星乱紫烟。\r\n赧郎明月夜，歌曲动寒川。\r\n【其十五】\r\n白发三千丈，缘愁似个长。\r\n不知明镜里，何处得秋霜。\r\n【其十六】\r\n秋浦田舍翁，采鱼水中宿。\r\n妻子张白鹇，结罝映深竹。\r\n【其十七】\r\n桃波一步地，了了语声闻。\r\n黯与山僧别，低头礼白云。\n\n作者：李白",
        "《于易水送人》\n此地别燕丹，壮士发冲冠。\r\n昔时人已没，今日水犹寒。\n\n作者：骆宾王",
        "《闻笛》\n岧峣试一临，虏骑附城阴。\r\n不辨风尘色，安知天地心？\r\n门开边月近，战苦阵云深。\r\n旦夕更楼上，遥闻横笛声。\n\n作者：张巡",
        "《守睢阳作》\n接战春来苦，孤城日渐危。\r\n合围侔月晕，分守若鱼丽。\r\n屡厌黄尘起，时将白羽挥。\r\n裹疮犹出阵，饮血更登陴。\r\n忠信应难敌，坚贞谅不移。\r\n无人报天子，心计欲何施。\n\n作者：张巡",
        "《国风 · 邶风 · 式微》\n式微，式微！胡不归？\r\n微君之故，胡为乎中露！\r\n式微，式微！胡不归？\r\n微君之躬，胡为乎泥中！\n\n作者：无名氏",
        "《国风 · 邶风 · 终风》\n终风且暴，顾我则笑，谑浪笑敖，中心是悼。\r\n终风且霾，惠然肯来，莫往莫来，悠悠我思。\r\n终风且曀，不日有曀，寤言不寐，愿言则嚏。\r\n曀曀其阴，虺虺其雷，寤言不寐，愿言则怀。\n\n作者：无名氏",
        "《国风 · 鄘风 · 相鼠》\n相鼠有皮，人而无仪；人而无仪，不死何为？\r\n相鼠有齿，人而无止；人而无止，不死何俟？\r\n相鼠有体，人而无礼；人而无礼，胡不遄死？\n\n作者：无名氏",
        "《山中雪后》\n晨起开门雪满山，雪晴云淡日光寒。\r\n檐流未滴梅花冻，一种清孤不等闲。\n\n作者：郑燮",
        "《商颂 · 那》\n猗与那与！置我鞉鼓。\r\n奏鼓简简，衎我烈祖。\r\n汤孙奏假，绥我思成。\r\n鞉鼓渊渊，嘒嘒管声。\r\n既和且平，依我磬声。\r\n于赫汤孙！穆穆厥声。\r\n庸鼓有斁，万舞有奕。\r\n我有嘉客，亦不夷怿。\r\n自古在昔，先民有作。\r\n温恭朝夕，执事有恪，\r\n顾予烝尝，汤孙之将。\n\n作者：无名氏",
        "《商颂 · 殷武》\n挞彼殷武，奋伐荆楚。罙入其阻，裒荆之旅。有截其所，汤孙之绪。\r\n维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。\r\n天命多辟，设都于禹之绩。岁事来辟，勿予祸适，稼穑匪解。\r\n天命降监，下民有严。不僭不滥，不敢怠遑。命于下国，封建厥福。\r\n商邑翼翼，四方之极。赫赫厥声，濯濯厥灵。寿考且宁，以保我后生。\r\n陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。\n\n作者：无名氏",
        "《商颂 · 烈祖》\n嗟嗟烈祖！有秩斯祜。\r\n申锡无疆，及尔斯所。\r\n既载清酤，赉我思成。\r\n亦有和羹，既戒既平。\r\n鬷假无言，时靡有争。\r\n绥我眉寿，黄耇无疆。\r\n约軧错衡，八鸾鸧鸧。\r\n以假以享，我受命溥将。\r\n自天降康，丰年穰穰。\r\n来假来飨，降福无疆。\r\n顾予烝尝，汤孙之将。\n\n作者：无名氏",
        "《少年行四首》\n【其一】\r\n新丰美酒斗十千，咸阳游侠多少年。\r\n相逢意气为君饮，系马高楼垂柳边。\r\n【其二】\r\n出身仕汉羽林郎，初随骠骑战渔阳。\r\n孰知不向边庭苦，纵死犹闻侠骨香。\r\n【其三】\r\n一身能擘两雕弧，虏骑千重只似无。\r\n偏坐金鞍调白羽，纷纷射杀五单于。\r\n【其四】\r\n汉家君臣欢宴终，高议云台论战功。\r\n天子临轩赐侯印，将军佩出明光宫。\n\n作者：王维",
        "《春夕》\n水流花谢两无情，送尽东风过楚城。\r\n胡蝶梦中家万里，子规枝上月三更。\r\n故园书动经年绝，华发春唯满镜生。\r\n自是不归归便得，五湖烟景有谁争。\n\n作者：崔涂",
        "《登金陵雨花台望大江》\n大江来从万山中，山势尽与江流东。\r\n钟山如龙独西上，欲破巨浪乘长风。\r\n江山相雄不相让，形胜争夸天下壮。\r\n秦皇空此瘗黄金，佳气葱葱至今王。\r\n我怀郁塞何由开，酒酣走上城南台。\r\n坐觉苍茫万古意，远自荒烟落日之中来。\r\n石头城下涛声怒，武骑千群谁敢渡。\r\n黄旗入洛竟何祥，铁锁横江未为固。\r\n前三国，后六朝，草生宫阙何萧萧！\r\n英雄乘时务割据，几度战血流寒潮。\r\n我生幸逢圣人起南国，祸乱初平事休息，\r\n从今四海永为家，不用长江限南北。\n\n作者：高启",
        "《国风 · 周南 · 樛木》\n南有樛木，葛藟累之。乐只君子，福履绥之。\r\n南有樛木，葛藟荒之。乐只君子，福履将之。\r\n南有樛木，葛藟萦之。乐只君子，福履成之。\n\n作者：无名氏",
        "《国风 · 周南 · 汝坟》\n遵彼汝坟，伐其条枚；未见君子，惄如调饥。\r\n遵彼汝坟，伐其条肄；既见君子，不我遐弃。\r\n鲂鱼赬尾，王室如燬；虽则如燬，父母孔迩！\n\n作者：无名氏",
        "《国风 · 召南 · 草虫》\n喓喓草虫，趯趯阜螽；未见君子，忧心忡忡。亦既见止，亦既觏止，我心则降。\r\n陟彼南山，言采其蕨；未见君子，忧心惙惙。亦既见止，亦既觏止，我心则说。\r\n陟彼南山，言采其薇；未见君子，我心伤悲。亦既见止，亦既觏止，我心则夷。\n\n作者：无名氏",
        "《小雅 · 菁菁者莪》\n菁菁者莪，在彼中阿。既见君子，乐且有仪。\r\n菁菁者莪，在彼中沚。既见君子，我心则喜。\r\n菁菁者莪，在彼中陵。既见君子，锡我百朋。\r\n泛泛杨舟，载沉载浮。既见君子，我心则休。\n\n作者：无名氏",
        "《牡丹》\n去春零落暮春时，泪湿红笺怨别离。\r\n常恐便同巫峡散，因何重有武陵期？\r\n传情每向馨香得，不语还应彼此知。\r\n只欲栏边安枕席，夜深闲共说相思。\n\n作者：薛涛",
        "《夜书所见》\n萧萧梧叶送寒声，江上秋风动客情。\r\n知有儿童挑促织，夜深篱落一灯明。\n\n作者：叶绍翁",
        "《国风 · 邶风 · 雄雉》\n雄雉于飞，泄泄其羽。我之怀矣，自诒伊阻。\r\n雄雉于飞，下上其音。展矣君子，实劳我心。\r\n瞻彼日月，悠悠我思。道之云远，曷云能来？\r\n百尔君子，不知德行？不忮不求，何用不臧？\n\n作者：无名氏",
        "《於潜僧绿筠轩》\n可使食无肉，不可使居无竹。\r\n无肉令人瘦，无竹令人俗。\r\n人瘦尚可肥，士俗不可医。\r\n旁人笑此言，似高还似痴。\r\n若对此君仍大嚼，世间那有扬州鹤？\n\n作者：苏轼",
        "《别老母》\n搴帷拜母河梁去，白发愁看泪眼枯。\r\n惨惨柴门风雪夜，此时有子不如无。\n\n作者：黄景仁",
        "《陪族叔刑部侍郎晔及中书贾舍人至游洞庭五首》\n【其一】\r\n洞庭西望楚江分，水尽南天不见云。\r\n日落长沙秋色远，不知何处吊湘君。\r\n【其二】\r\n南湖秋水夜无烟，耐可乘流直上天？\r\n且就洞庭赊月色，将船买酒白云边。\r\n【其三】\r\n洛阳才子谪湘川，元礼同舟月下仙。\r\n记得长安还欲笑，不知何处是西天？\r\n【其四】\r\n洞庭湖西秋月辉，潇湘江北早鸿飞。\r\n醉客满船歌白苎，不知霜露入秋衣。\r\n【其五】\r\n帝子潇湘去不还，空馀秋草洞庭间。\r\n淡扫明湖开玉镜，丹青画出是君山。\n\n作者：李白",
        "《小雅 · 隰桑》\n隰桑有阿，其叶有难。既见君子，其乐如何。\r\n隰桑有阿，其叶有沃。既见君子，云何不乐。\r\n隰桑有阿，其叶有幽。既见君子，德音孔胶。\r\n心乎爱矣，遐不谓矣？中心藏之，何日忘之？\n\n作者：无名氏",
        "《国风 · 郑风 · 野有蔓草》\n野有蔓草，零露漙兮。有美一人，清扬婉兮。邂逅相遇，适我愿兮。\r\n野有蔓草，零露瀼瀼。有美一人，婉如清扬。邂逅相遇，与子偕臧。\n\n作者：无名氏",
        "《闻乐天授江州司马》\n残灯无焰影幢幢，此夕闻君谪九江。\r\n垂死病中惊坐起，暗风吹雨入寒窗。\n\n作者：元稹",
        "《秋夜喜遇王处士》\n北场芸藿罢，东皋刈黍归。\r\n相逢秋月满，更值夜萤飞。\n\n作者：王绩",
        "《孤雁》\n孤雁不饮啄，飞鸣声念群。\r\n谁怜一片影，相失万重云？\r\n望尽似犹见，哀多如更闻。\r\n野鸦无意绪，鸣噪自纷纷。\n\n作者：杜甫",
        "《白鹿洞二首》\n【其一】\r\n读书不觉已春深，一寸光阴一寸金。\r\n不是道人来引笑，周情孔思正追寻。\r\n【其二】\r\n一上西园避暑亭，芰荷香细午风轻。\r\n眼前物物皆佳兴，并作吟窝一味清。\n\n作者：王贞白",
        "《送人游吴》\n君到姑苏见，人家尽枕河。\r\n古宫闲地少，水港小桥多。\r\n夜市卖菱藕，春船载绮罗。\r\n遥知未眠月，乡思在渔歌。\n\n作者：杜荀鹤",
        "《蝉》\n垂緌饮清露，流响出疏桐。\r\n居高声自远，非是藉秋风。\n\n作者：虞世南",
        "《十五从军征》\n十五从军征，八十始得归。\r\n道逢乡里人，家中有阿谁？\r\n遥看是君家，松柏冢累累。\r\n兔从狗窦入，雉从梁上飞。\r\n中庭生旅谷，井上生旅葵。\r\n舂谷持作饭，采葵持作羹。\r\n羹饭一时熟，不知贻阿谁。\r\n出门东向看，泪落沾我衣。\n\n作者：无名氏",
        "《江南》\n江南可采莲，莲叶何田田，鱼戏莲叶间。\r\n鱼戏莲叶东，鱼戏莲叶西，\r\n鱼戏莲叶南，鱼戏莲叶北。\n\n作者：两汉乐府",
        "《赠从弟》\n【其一】\r\n泛泛东流水，磷磷水中石。\r\n蘋藻生其涯，华叶纷扰溺。\r\n采之荐宗庙，可以羞嘉客。\r\n岂无园中葵，懿此出深泽。\r\n【其二】\r\n亭亭山上松，瑟瑟谷中风。\r\n风声一何盛，松枝一何劲！\r\n冰霜正惨凄，终岁常端正。\r\n岂不罹凝寒，松柏有本性！\r\n【其三】\r\n凤凰集南岳，徘徊孤竹根。\r\n于心有不厌，奋翅凌紫氛。\r\n岂不常勤苦，羞与黄雀群。\r\n何时当来仪，将须圣明君。\n\n作者：刘桢",
        "《小儿垂钓》\n蓬头稚子学垂纶，侧坐莓苔草映身。\r\n路人借问遥招手，怕得鱼惊不应人。\n\n作者：胡令能",
        "《观郑州崔郎中诸妓绣样》\n日暮堂前花蕊娇，争拈小笔上床描。\r\n绣成安向春园里，引得黄莺下柳条。\n\n作者：胡令能",
        "《国风 · 陈风 · 东门之枌》\n东门之枌，宛丘之栩。子仲之子，婆娑其下。\r\n榖旦于差，南方之原。不绩其麻，市也婆娑。\r\n榖旦于逝，越以鬷迈。视尔如荍，贻我握椒。\n\n作者：无名氏",
        "《国风 · 周南 · 葛覃》\n葛之覃兮，施于中谷，维叶萋萋。黄鸟于飞，集于灌木，其鸣喈喈。\r\n葛之覃兮，施于中谷，维叶莫莫。是刈是濩，为絺为綌，服之无斁。\r\n言告师氏，言告言归。薄污我私，薄浣我衣。害浣害否？归宁父母。\n\n作者：无名氏",
        "《国风 · 周南 · 卷耳》\n采采卷耳，不盈顷筐。嗟我怀人，寘彼周行。\r\n陟彼崔嵬，我马虺隤。我姑酌彼金罍，维以不永怀。\r\n陟彼高冈，我马玄黄。我姑酌彼兕觥，维以不永伤。\r\n陟彼砠矣，我马瘏矣。我仆痡矣，云何吁矣！\n\n作者：无名氏",
        "《国风 · 周南 · 螽斯》\n螽斯羽，诜诜兮。宜尔子孙，振振兮。\r\n螽斯羽，薨薨兮。宜尔子孙，绳绳兮。\r\n螽斯羽，揖揖兮。宜尔子孙，蛰蛰兮。\n\n作者：无名氏",
        "《国风 · 周南 · 兔罝》\n肃肃兔罝，椓之丁丁。\r\n赳赳武夫，公侯干城。\r\n肃肃兔罝，施于中逵。\r\n赳赳武夫，公侯好仇。\r\n肃肃兔罝，施于中林。\r\n赳赳武夫，公侯腹心。\n\n作者：无名氏",
        "《国风 · 周南 · 芣苢》\n采采芣苢，薄言采之。\r\n采采芣苢，薄言有之。\r\n采采芣苢，薄言掇之。\r\n采采芣苢，薄言捋之。\r\n采采芣苢，薄言袺之。\r\n采采芣苢，薄言襭之。\n\n作者：无名氏",
        "《国风 · 周南 · 麟之趾》\n麟之趾，振振公子，于嗟麟兮。\r\n麟之定，振振公姓，于嗟麟兮。\r\n麟之角，振振公族，于嗟麟兮！\n\n作者：无名氏",
        "《国风 · 召南 · 鹊巢》\n维鹊有巢，维鸠居之。\r\n之子于归，百两御之。\r\n维鹊有巢，维鸠方之。\r\n之子于归，百两将之。\r\n维鹊有巢，维鸠盈之。\r\n之子于归，百两成之。\n\n作者：无名氏",
        "《国风 · 召南 · 采蘩》\n于以采蘩，于沼于沚；\r\n于以用之，公侯之事。\r\n于以采蘩，于涧之中；\r\n于以用之，公侯之宫。\r\n被之僮僮，夙夜在公；\r\n被之祁祁，薄言还归。\n\n作者：无名氏",
        "《国风 · 召南 · 采蘋》\n于以采蘋？南涧之滨；\r\n于以采藻？于彼行潦。\r\n于以盛之？维筐及筥；\r\n于以湘之？维錡及釜。\r\n于以奠之？宗室牖下；\r\n谁其尸之？有齐季女。\n\n作者：无名氏",
        "《国风 · 召南 · 甘棠》\n蔽芾甘棠，勿剪勿伐，召伯所茇。\r\n蔽芾甘棠，勿剪勿败，召伯所憩。\r\n蔽芾甘棠，勿剪勿拜，召伯所说。\n\n作者：无名氏",
        "《国风 · 召南 · 行露》\n厌浥行露，岂不夙夜？谓行多露。\r\n谁谓雀无角？何以穿我屋？谁谓女无家？何以速我狱？虽速我狱，室家不足！\r\n谁谓鼠无牙？何以穿我墉？谁谓女无家？何以速我讼？虽速我讼，亦不女从！\n\n作者：无名氏",
        "《国风 · 召南 · 殷其雷》\n殷其雷，在南山之阳。何斯违斯，莫敢或遑？振振君子，归哉归哉！\r\n殷其雷，在南山之侧。何斯违斯，莫敢遑息？振振君子，归哉归哉！\r\n殷其雷，在南山之下。何斯违斯，莫或遑处？振振君子，归哉归哉！\n\n作者：无名氏",
        "《国风 · 召南 · 摽有梅》\n摽有梅，其实七兮！求我庶士，迨其吉兮！\r\n摽有梅，其实三兮！求我庶士，迨其今兮！\r\n摽有梅，顷筐塈之！求我庶士，迨其谓之！\n\n作者：无名氏",
        "《国风 · 召南 · 小星》\n嘒彼小星，三五在东。肃肃宵征，夙夜在公。寔命不同。\r\n嘒彼小星，维参与昴。肃肃宵征，抱衾与裯。寔命不犹。\n\n作者：无名氏",
        "《国风 · 召南 · 江有汜》\n江有汜，之子归，不我以！不我以，其后也悔。\r\n江有渚，之子归，不我与！不我与，其后也处。\r\n江有沱，之子归，不我过！不我过，其啸也歌。\n\n作者：无名氏",
        "《国风 · 召南 · 野有死麇》\n野有死麇，白茅包之，有女怀春，吉士诱之。\r\n林有朴樕，野有死鹿，白茅纯束，有女如玉。\r\n舒而脱脱兮，无感我帨兮，无使尨也吠。 \n\n作者：无名氏",
        "《国风 · 召南 · 何彼襛矣》\n何彼秾矣，唐棣之华！曷不肃雝？王姬之车。\r\n何彼秾矣，华如桃李！平王之孙，齐侯之子。\r\n其钓维何？维丝伊缗。齐侯之子，平王之孙。\n\n作者：无名氏",
        "《国风 · 召南 · 驺虞》\n彼茁者葭，壹发五豝，于嗟乎驺虞！\r\n彼茁者蓬，壹发五豵，于嗟乎驺虞！\n\n作者：无名氏",
        "《国风 · 邶风 · 柏舟》\n泛彼柏舟，亦泛其流。耿耿不寐，如有隐忧。微我无酒，以敖以游。\r\n我心匪鉴，不可以茹。亦有兄弟，不可以据。薄言往愬，逢彼之怒。\r\n我心匪石，不可转也。我心匪席，不可卷也。威仪棣棣，不可选也。\r\n忧心悄悄，愠于群小。觏闵既多，受侮不少。静言思之，寤辟有摽。\r\n日居月诸，胡迭而微？心之忧矣，如匪浣衣。静言思之，不能奋飞。\n\n作者：无名氏",
        "《国风 · 邶风 · 日月》\n日居月诸，照临下土，乃如之人兮，逝不古处，胡能有定，宁不我顾。\r\n日居月诸，下土是冒，乃如之人兮，逝不相好，胡能有定，宁不我报。\r\n日居月诸，出自东方，乃如之人兮，德音无良，胡能有定，俾也可忘。\r\n日居月诸，东方自出，父兮母兮，畜我不卒，胡能有定，报我不述。\n\n作者：无名氏",
        "《国风 · 邶风 · 凯风》\n凯风自南，吹彼棘心。棘心夭夭，母氏劬劳。\r\n凯风自南，吹彼棘薪。母氏圣善，我无令人。\r\n爰有寒泉？在浚之下。有子七人，母氏劳苦。\r\n睍睆黄鸟，载好其音。有子七人，莫慰母心。\n\n作者：无名氏",
        "《国风 · 邶风 · 匏有苦叶》\n匏有苦叶，济有深涉。深则厉，浅则揭。\r\n有弥济盈，有鷕雉鸣。济盈不濡轨，雉鸣求其牡。\r\n雝雝鸣雁，旭日始旦。士如归妻，迨冰未泮。\r\n招招舟子，人涉卬否。人涉卬否，卬须我友。\n\n作者：无名氏",
        "《国风 · 邶风 · 谷风》\n习习谷风，以阴以雨。黾勉同心，不宜有怒。\r\n采葑采菲，无以下体？德音莫违，及尔同死。\r\n行道迟迟，中心有违。不远伊迩，薄送我畿。\r\n谁谓荼苦？其甘如荠。宴尔新昏，如兄如弟。\r\n泾以渭浊，湜湜其沚。宴尔新昏，不我屑以。\r\n毋逝我梁，毋发我笱。我躬不阅，遑恤我后！\r\n就其深矣，方之舟之。就其浅矣，泳之游之。\r\n何有何亡，黾勉求之。凡民有丧，匍匐救之。\r\n不我能慉，反以我为雠，既阻我德，贾用不售。\r\n昔育恐育鞫，及尔颠覆。既生既育，比予于毒。\r\n我有旨蓄，亦以御冬。宴尔新昏，以我御穷。\r\n有洸有溃，既诒我肄。不念昔者，伊余来塈。\n\n作者：无名氏",
        "《国风 · 邶风 · 旄丘》\n旄丘之葛兮，何诞之节兮！叔兮伯兮，何多日也？\r\n何其处也？必有与也！何其久也？必有以也！\r\n狐裘蒙戎，匪车不东。叔兮伯兮，靡所与同。\r\n琐兮尾兮，流离之子。叔兮伯兮，褎如充耳。\n\n作者：无名氏",
        "《国风 · 邶风 · 简兮》\n简兮简兮，方将万舞。日之方中，在前上处。\r\n硕人俣俣，公庭万舞。有力如虎，执辔如组。\r\n左手执龠，右手秉翟。赫如渥赭，公言锡爵。\r\n山有榛，隰有苓。云谁之思？西方美人。彼美人兮，西方之人兮。\n\n作者：无名氏",
        "《国风 · 邶风 · 泉水》\n毖彼泉水，亦流于淇。有怀于卫，靡日不思。娈彼诸姬，聊与之谋。\r\n出宿于泲，饮饯于祢，女子有行，远父母兄弟。问我诸姑，遂及伯姊。\r\n出宿于干，饮饯于言。载脂载舝，还车言迈。遄臻于卫，不瑕有害？\r\n我思肥泉，兹之永叹。思须与漕，我心悠悠。驾言出游，以写我忧。\n\n作者：许穆夫人",
        "《国风 · 邶风 · 北门》\n出自北门，忧心殷殷。终窭且贫，莫知我艰。已焉哉！天实为之，谓之何哉！\r\n王事适我，政事一埤益我。我入自外，室人交遍谪我。已焉哉！天实为之，谓之何哉！\r\n王事敦我，政事一埤遗我。我入自外，室人交遍摧我。已焉哉！天实为之，谓之何哉！\n\n作者：无名氏",
        "《国风 · 邶风 · 北风》\n北风其凉，雨雪其雱。惠而好我，携手同行。其虚其邪？既亟只且！\r\n北风其喈，雨雪其霏。惠而好我，携手同归。其虚其邪？既亟只且！\r\n莫赤匪狐，莫黑匪乌。惠而好我，携手同车。其虚其邪？既亟只且。\n\n作者：无名氏",
        "《国风 · 邶风 · 新台》\n新台有泚，河水弥弥。燕婉之求，蘧篨不鲜。\r\n新台有洒，河水浼浼。燕婉之求，蘧篨不殄。\r\n鱼网之设，鸿则离之。燕婉之求，得此戚施。\n\n作者：无名氏",
        "《国风 · 鄘风 · 柏舟》\n泛彼柏舟，在彼中河。髧彼两髦，实维我仪。之死矢靡它。母也天只！不谅人只！\r\n泛彼柏舟，在彼河侧。髧彼两髦，实维我特。之死矢靡慝。母也天只！不谅人只！\n\n作者：无名氏",
        "《国风 · 鄘风 · 墙有茨》\n墙有茨，不可扫也。中冓之言，不可道也。所可道也，言之丑也。\r\n墙有茨，不可襄也。中冓之言，不可详也。所可详也，言之长也。\r\n墙有茨，不可束也。中冓之言，不可读也。所可读也，言之辱也。\n\n作者：无名氏",
        "《国风 · 鄘风 · 君子偕老》\n君子偕老，副笄六珈。委委佗佗，如山如河，象服是宜。子之不淑，云如之何？\r\n玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？\r\n瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！\n\n作者：无名氏",
        "《国风 · 鄘风 · 桑中》\n爰采唐矣？沬之乡矣。云谁之思？美孟姜矣。期我乎桑中，要我乎上宫，送我乎淇之上矣。\r\n爰采麦矣？沬之北矣。云谁之思？美孟弋矣。期我乎桑中，要我乎上宫，送我乎淇之上矣。\r\n爰采葑矣？沬之东矣。云谁之思？美孟庸矣。期我乎桑中，要我乎上宫，送我乎淇之上矣。\n\n作者：无名氏",
        "《国风 · 鄘风 · 鹑之奔奔》\n鹑之奔奔，鹊之彊彊。人之无良，我以为兄。\r\n鹊之彊彊，鹑之奔奔。人之无良，我以为君。\n\n作者：无名氏",
        "《国风 · 鄘风 · 定之方中》\n定之方中，作于楚宫。揆之以日，作于楚室。树之榛栗，椅桐梓漆，爰伐琴瑟。\r\n升彼虚矣，以望楚矣。望楚与堂，景山与京。降观于桑。卜云其吉，终焉允臧。\r\n灵雨既零，命彼倌人。星言夙驾，说于桑田。匪直也人，秉心塞渊。騋牝三千。\n\n作者：无名氏",
        "《国风 · 鄘风 · 蝃蝀》\n蝃蝀在东，莫之敢指。女子有行，远父母兄弟。\r\n朝隮于西，崇朝其雨。女子有行，远兄弟父母。\r\n乃如之人也，怀昏姻也。大无信也，不知命也！\n\n作者：无名氏",
        "《国风 · 鄘风 · 干旄》\n孑孑干旄，在浚之郊。素丝纰之，良马四之。彼姝者子，何以畀之？\r\n孑孑干旟，在浚之都。素丝组之，良马五之。彼姝者子，何以予之？\r\n孑孑干旌，在浚之城。素丝祝之，良马六之。彼姝者子，何以告之？\n\n作者：无名氏",
        "《国风 · 鄘风 · 载驰》\n载驰载驱，归唁卫侯，驱马悠悠，言至于漕，大夫跋涉，我心则忧。\r\n既不我嘉，不能旋反，视尔不臧，我思不远。\r\n既不我嘉，不能旋济，视尔不臧，我思不閟。\r\n陟彼阿丘，言采其蝱，女子善怀，亦各有行，许人尤之，众穉且狂。\r\n我行其野，芃芃其麦，控于大邦，谁因谁极，大夫君子，无我有尤，百尔所思，不如我所之。 \n\n作者：许穆夫人",
        "《国风 · 卫风 · 淇奥》\n瞻彼淇奥，绿竹猗猗，有匪君子，如切如磋，如琢如磨，瑟兮僩兮，赫兮咺兮，有匪君子，终不可谖兮。\r\n瞻彼淇奥，绿竹青青，有匪君子，充耳琇莹，会弁如星，瑟兮僩兮，赫兮咺兮，有匪君子，终不可谖兮。\r\n瞻彼淇奥，绿竹如箦，有匪君子，如金如锡，如圭如璧，宽兮绰兮，倚重较兮，善戏谑兮，不为虐兮。 \n\n作者：无名氏",
        "《国风 · 卫风 · 考槃》\n考槃在涧，硕人之宽。独寐寤言，永矢弗谖。\r\n考槃在阿，硕人之薖。独寐寤歌，永矢弗过。\r\n考槃在陆，硕人之轴。独寐寤宿，永矢弗告。\n\n作者：无名氏",
        "《国风 · 卫风 · 氓》\n氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。\r\n乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。\r\n桑之未落，其叶沃若。于嗟鸠兮，无食桑葚！于嗟女兮，无与士耽！士之耽兮，犹可说也。女之耽兮，不可说也。\r\n桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。\r\n三岁为妇，靡室劳矣；夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。\r\n及尔偕老，老使我怨。淇则有岸，隰则有泮。总角之宴，言笑晏晏。信誓旦旦，不思其反。反是不思，亦已焉哉！\n\n作者：无名氏",
        "《国风 · 卫风 · 竹竿》\n籊籊竹竿，以钓于淇。岂不尔思？远莫致之。\r\n泉源在左，淇水在右。女子有行，远兄弟父母。\r\n淇水在右，泉源在左。巧笑之瑳，佩玉之傩。\r\n淇水滺滺，桧楫松舟。驾言出游，以写我忧。\n\n作者：许穆夫人",
        "《国风 · 卫风 · 芄兰》\n芄兰之支，童子佩觿。虽则佩觿，能不我知？容兮遂兮，垂带悸兮。\r\n芄兰之叶，童子佩韘。虽则佩韘，能不我甲？容兮遂兮，垂带悸兮。\n\n作者：无名氏",
        "《国风 · 卫风 · 河广》\n谁谓河广？一苇杭之。谁谓宋远？跂予望之。\r\n谁谓河广？曾不容刀。谁谓宋远？曾不崇朝。\n\n作者：无名氏",
        "《国风 · 卫风 · 伯兮》\n伯兮朅兮，邦之桀兮。伯也执殳，为王前驱。\r\n自伯之东，首如飞蓬。岂无膏沐，谁适为容？\r\n其雨其雨，杲杲出日。愿言思伯，甘心首疾。\r\n焉得谖草，言树之背。愿言思伯，使我心痗。\n\n作者：无名氏",
        "《国风 · 卫风 · 有狐》\n有狐绥绥，在彼淇梁。心之忧矣，之子无裳。\r\n有狐绥绥，在彼淇厉。心之忧矣，之子无带。\r\n有狐绥绥，在彼淇侧。心之忧矣，之子无服。\n\n作者：无名氏",
        "《国风 · 王风 · 君子于役》\n君子于役，不知其期，曷至哉？鸡栖于埘，日之夕矣，羊牛下来。君子于役，如之何勿思！\r\n君子于役，不日不月，曷其有佸？鸡栖于桀，日之夕矣，羊牛下括。君子于役，苟无饥渴！\n\n作者：无名氏",
        "《国风 · 王风 · 君子阳阳》\n君子阳阳，左执簧，右招我由房。其乐只且！\r\n君子陶陶，左执翿，右招我由敖。其乐只且！\n\n作者：无名氏",
        "《国风 · 王风 · 扬之水》\n扬之水，不流束薪。彼其之子，不与我戍申。怀哉怀哉，曷月予还归哉？\r\n扬之水，不流束楚。彼其之子，不与我戍甫。怀哉怀哉，曷月予还归哉？\r\n扬之水，不流束蒲。彼其之子，不与我戍许。怀哉怀哉，曷月予还归哉？\n\n作者：无名氏",
        "《国风 · 王风 · 中谷有蓷》\n中谷有蓷，暵其干矣。有女仳离，嘅其叹矣。嘅其叹矣，遇人之艰难矣！\r\n中谷有蓷，暵其修矣。有女仳离，条其啸矣。条其啸矣，遇人之不淑矣！\r\n中谷有蓷，暵其湿矣。有女仳离，啜其泣矣。啜其泣矣，何嗟及矣！\n\n作者：无名氏",
        "《国风 · 王风 · 兔爰》\n有兔爰爰，雉离于罗。我生之初，尚无为；我生之后，逢此百罹。尚寐无吪！\r\n有兔爰爰，雉离于罦。我生之初，尚无造；我生之后，逢此百忧。尚寐无觉！\r\n有兔爰爰，雉离于罿。我生之初，尚无庸；我生之后，逢此百凶。尚寐无聪！\n\n作者：无名氏",
        "《国风 · 王风 · 葛藟》\n绵绵葛藟，在河之浒。终远兄弟，谓他人父。谓他人父，亦莫我顾。\r\n绵绵葛藟，在河之涘。终远兄弟，谓他人母。谓他人母，亦莫我有。\r\n绵绵葛藟，在河之漘。终远兄弟，谓他人昆。谓他人昆，亦莫我闻。\n\n作者：无名氏",
        "《国风 · 王风 · 大车》\n大车槛槛，毳衣如菼。岂不尔思？畏子不敢。\r\n大车啍啍，毳衣如璊。岂不尔思？畏子不奔。\r\n榖则异室，死则同穴。谓予不信，有如皦日！\n\n作者：无名氏",
        "《国风 · 王风 · 丘中有麻》\n丘中有麻，彼留子嗟。彼留子嗟，将其来施施。\r\n丘中有麦，彼留子国。彼留子国，将其来食。\r\n丘中有李，彼留之子。彼留之子，贻我佩玖。\n\n作者：无名氏",
        "《国风 · 郑风 · 缁衣》\n緇衣之宜兮，敝予又改为兮。适子之馆兮，还予授子之粲兮。\r\n缁衣之好兮，敝予又改造兮。适子之馆兮，还予授子之粲兮。\r\n缁衣之席兮，敝予又改作兮。适子之馆兮，还予授子之粲兮。\n\n作者：无名氏",
        "《国风 · 郑风 · 将仲子》\n将仲子兮，无逾我里，无折我树杞。岂敢爱之？畏我父母。仲可怀也，父母之言，亦可畏也。\r\n将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言，亦可畏也。\r\n将仲子兮，无逾我园，无折我树檀。岂敢爱之？畏人之多言。仲可怀也，人之多言，亦可畏也。\n\n作者：无名氏",
        "《国风 · 郑风 · 叔于田》\n叔于田，巷无居人。岂无居人？不如叔也，洵美且仁。\r\n叔于狩，巷无饮酒。岂无饮酒？不如叔也，洵美且好。\r\n叔适野，巷无服马。岂无服马？不如叔也，洵美且武。\n\n作者：无名氏",
        "《国风 · 郑风 · 大叔于田》\n大叔于田，乘乘马。执辔如组，两骖如舞。叔在薮，火烈具举，袒裼暴虎，献于公所。将叔无狃，戒其伤女。\r\n叔于田，乘乘黄。两服上襄，两骖雁行。叔在薮，火烈具扬。叔善射忌，又良御忌，抑磬控忌，抑纵送忌。\r\n叔于田，乘乘鸨。两服齐首，两骖如手。叔在薮，火烈具阜。叔马慢忌，叔发罕忌，抑释掤忌，抑鬯弓忌。\n\n作者：无名氏",
        "《国风 · 郑风 · 清人》\n清人在彭，驷介旁旁。二矛重英，河上乎翱翔。\r\n清人在消，驷介镳镳。二矛重乔，河上乎逍遥。\r\n清人在轴，驷介陶陶。左旋右抽，中军作好。\n\n作者：无名氏",
        "《国风 · 郑风 · 遵大路》\n遵大路兮，掺执子之袪兮，无我恶兮，不寁故也！\r\n遵大路兮，掺执子之手兮，无我魗兮，不寁好也！\n\n作者：无名氏",
        "《国风 · 郑风 · 有女同车》\n有女同车，颜如舜华。将翱将翔，佩玉琼琚。彼美孟姜，洵美且都。\r\n有女同行，颜如舜英。将翱将翔，佩玉将将。彼美孟姜，德音不忘。\n\n作者：无名氏",
        "《国风 · 郑风 · 山有扶苏》\n山有扶苏，隰有荷华。不见子都，乃见狂且。\r\n山有乔松，隰有游龙。不见子充，乃见狡童。\n\n作者：无名氏",
        "《国风 · 郑风 · 萚兮》\n萚兮萚兮，风其吹女。叔兮伯兮，倡予和女。\r\n萚兮萚兮，风其漂女。叔兮伯兮，倡予要女。\n\n作者：无名氏",
        "《国风 · 郑风 · 狡童》\n彼狡童兮，不与我言兮。维子之故，使我不能餐兮。\r\n彼狡童兮，不与我食兮。维子之故，使我不能息兮。\n\n作者：无名氏",
        "《国风 · 郑风 · 褰裳》\n子惠思我，褰裳涉溱。子不我思，岂无他人？狂童之狂也且！\r\n子惠思我，褰裳涉洧。子不我思，岂无他士？狂童之狂也且！\n\n作者：无名氏",
        "《国风 · 郑风 · 丰》\n子之丰兮，俟我乎巷兮。悔予不送兮。\r\n子之昌兮，俟我乎堂兮。悔予不将兮。\r\n衣锦褧衣，裳锦褧裳。叔兮伯兮，驾予与行。\r\n裳锦褧裳，衣锦褧衣。叔兮伯兮，驾予与归。\n\n作者：无名氏",
        "《国风 · 郑风 · 东门之墠》\n东门之墠，茹藘在阪。其室则迩，其人甚远。\r\n东门之栗，有践家室。岂不尔思？子不我即。\r\n\n\n作者：无名氏",
        "《国风 · 郑风 · 扬之水》\n扬之水，不流束楚。终鲜兄弟，维予与女。无信人之言，人实诳女。\r\n扬之水，不流束薪。终鲜兄弟，维予二人。无信人之言，人实不信。\n\n作者：无名氏",
        "《国风 · 郑风 · 出其东门》\n出其东门，有女如云。虽则如云，匪我思存。缟衣綦巾，聊乐我员。\r\n出其闉闍，有女如荼。虽则如荼，匪我思且。缟衣茹藘，聊可与娱。\n\n作者：无名氏",
        "《国风 · 郑风 · 溱洧》\n溱与洧，方涣涣兮。士与女，方秉蕑兮。女曰「观乎？」士曰「既且。」「且往观乎」，洧之外，洵訏且乐。维士与女，伊其相谑。赠之以勺药。\r\n溱与洧，浏其清矣。士与女，殷其盈矣。女曰「观乎？」士曰「既且。」「且往观乎」，洧之外，洵吁且乐。维士与女，伊其将谑。赠之以勺药。\n\n作者：无名氏",
        "《国风 · 齐风 · 鸡鸣》\n鸡既鸣矣，朝既盈矣。匪鸡则鸣，苍蝇之声。\r\n东方明矣，朝既昌矣。匪东方则明，月出之光。\r\n虫飞薨薨，甘与子同梦。会且归矣，无庶予子憎。\n\n作者：无名氏",
        "《国风 · 齐风 · 还》\n子之还兮，遭我乎峱之间兮。并驱从两肩兮，揖我谓我儇兮。\r\n子之茂兮，遭我乎峱之道兮。并驱从两牡兮，揖我谓我好兮。\r\n子之昌兮，遭我乎峱之阳兮。并驱从两狼兮，揖我谓我臧兮。\n\n作者：无名氏",
        "《国风 · 齐风 · 著》\n俟我于著乎而。充耳以素乎而，尚之以琼华乎而。\r\n俟我于庭乎而。充耳以青乎而，尚之以琼莹乎而。\r\n俟我于堂乎而。充耳以黄乎而，尚之以琼英乎而。\n\n作者：无名氏",
        "《国风 · 齐风 · 东方之日》\n东方之日兮，彼姝者子，在我室兮。在我室兮，履我即兮。\r\n东方之月兮，彼姝者子，在我闼兮。在我闼兮，履我发兮。\n\n作者：无名氏",
        "《国风 · 齐风 · 东方未明》\n东方未明，颠倒衣裳。颠之倒之，自公召之。\r\n东方未晞，颠倒裳衣。倒之颠之，自公令之。\r\n折柳樊圃，狂夫瞿瞿。不能辰夜，不夙则莫。\n\n作者：无名氏",
        "《国风 · 齐风 · 南山》\n南山崔崔，雄狐绥绥。鲁道有荡，齐子由归。既曰归止，曷又怀止？\r\n葛屦五两，冠緌双止。鲁道有荡，齐子庸止。既曰庸止，曷又从止？\r\n蓺麻如之何？衡从其亩。取妻如之何？必告父母。既曰告止，曷又鞫止？\r\n析薪如之何？匪斧不克。取妻如之何？匪媒不得。既曰得止，曷又极止？\n\n作者：无名氏",
        "《国风 · 齐风 · 甫田》\n无田甫田，维莠骄骄。无思远人，劳心忉忉。\r\n无田甫田，维莠桀桀。无思远人，劳心怛怛。\r\n婉兮娈兮，总角丱兮。未几见兮，突而弁兮。\n\n作者：无名氏",
        "《国风 · 齐风 · 卢令》\n卢令令，其人美且仁。\r\n卢重环，其人美且鬈。\r\n卢重鋂，其人美且偲。\n\n作者：无名氏",
        "《国风 · 齐风 · 敝笱》\n敝笱在梁，其鱼鲂鳏。齐子归止，其从如云。\r\n敝笱在梁，其鱼鲂鱮。齐子归止，其从如雨。\r\n敝笱在梁，其鱼唯唯。齐子归止，其从如水。\n\n作者：无名氏",
        "《国风 · 齐风 · 载驱》\n载驱薄薄，簟茀朱鞹。鲁道有荡，齐子发夕。\r\n四骊济济，垂辔濔濔。鲁道有荡，齐子岂弟。\r\n汶水汤汤，行人彭彭。鲁道有荡，齐子翱翔。\r\n汶水滔滔，行人儦儦，鲁道有荡，齐子游敖。\n\n作者：无名氏",
        "《国风 · 齐风 · 猗嗟》\n猗嗟昌兮，颀而长兮。抑若扬兮，美目扬兮。巧趋跄兮，射则臧兮。\r\n猗嗟名兮，美目清兮，仪既成兮。终日射侯，不出正兮，展我甥兮。\r\n猗嗟娈兮，清扬婉兮。舞则选兮，射则贯兮。四矢反兮，以御乱兮。\n\n作者：无名氏",
        "《国风 · 魏风 · 葛屦》\n纠纠葛屦，可以履霜。掺掺女手，可以缝裳。要之襋之，好人服之。\r\n好人提提，宛然左辟。佩其象揥，维是褊心。是以为刺。\n\n作者：无名氏",
        "《国风 · 魏风 · 汾沮洳》\n彼汾沮洳，言采其莫。彼其之子，美无度。美无度，殊异乎公路。\r\n彼汾一方，言采其桑。彼其之子，美如英。美如英，殊异乎公行。\r\n彼汾一曲，言采其藚。彼其之子，美如玉。美如玉，殊异乎公族。\n\n作者：无名氏",
        "《国风 · 魏风 · 园有桃》\n园有桃，其实之肴。心之忧矣，我歌且谣。不知我者，谓我士也骄。彼人是哉，子曰何其？心之忧矣，其谁知之！其谁知之！盖亦勿思！\r\n园有棘，其实之食。心之忧矣，聊以行国。不我知者，谓我士也罔极。彼人是哉，子曰何其？心之忧矣，其谁知之！其谁知之！盖亦勿思！\n\n作者：无名氏",
        "《国风 · 魏风 · 陟岵》\n陟彼岵兮，瞻望父兮。父曰：嗟！予子行役，夙夜无已。上慎旃哉！犹来无止！\r\n陟彼屺兮，瞻望母兮。母曰：嗟！予季行役，夙夜无寐。上慎旃哉！犹来无弃！\r\n陟彼冈兮，瞻望兄兮。兄曰：嗟！予弟行役，夙夜必偕。上慎旃哉！犹来无死！\n\n作者：无名氏",
        "《国风 · 魏风 · 十亩之间》\n十亩之间兮，桑者闲闲兮。行与子还兮。\r\n十亩之外兮，桑者泄泄兮。行与子逝兮。\n\n作者：无名氏",
        "《国风 · 魏风 · 伐檀》\n坎坎伐檀兮，寘之河之干兮，河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！\r\n坎坎伐辐兮，寘之河之侧兮，河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！\r\n坎坎伐轮兮，寘之河之漘兮，河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！\n\n作者：无名氏",
        "《国风 · 唐风 · 蟋蟀》\n蟋蟀在堂，岁聿其莫。今我不乐，日月其除。无已大康，职思其居。好乐无荒，良士瞿瞿。\r\n蟋蟀在堂，岁聿其逝。今我不乐，日月其迈。无已大康，职思其外。好乐无荒，良士蹶蹶。\r\n蟋蟀在堂，役车其休。今我不乐，日月其慆。无已大康，职思其忧。好乐无荒，良士休休。\n\n作者：无名氏",
        "《国风 · 唐风 · 山有枢》\n山有枢，隰有榆。子有衣裳，弗曳弗娄。子有车马，弗驰弗驱。宛其死矣，他人是愉。\r\n山有栲，隰有杻。子有廷内，弗洒弗扫。子有钟鼓，弗鼓弗考。宛其死矣，他人是保。\r\n山有漆，隰有栗。子有酒食，何不日鼓瑟？且以喜乐，且以永日。宛其死矣，他人入室。\n\n作者：无名氏",
        "《国风 · 唐风 · 扬之水》\n扬之水，白石凿凿。素衣朱襮，从子于沃。既见君子，云何不乐？\r\n扬之水，白石皓皓。素衣朱绣，从子于鹄。既见君子，云何其忧？\r\n扬之水，白石粼粼。我闻有命，不敢以告人。\n\n作者：无名氏",
        "《国风 · 唐风 · 椒聊》\n椒聊之实，蕃衍盈升。彼其之子，硕大无朋。椒聊且，远条且。\r\n椒聊之实，蕃衍盈掬。彼其之子，硕大且笃。椒聊且，远条且。\n\n作者：无名氏",
        "《国风 · 唐风 · 绸缪》\n绸缪束薪，三星在天。今夕何夕，见此良人。子兮子兮，如此良人何！\r\n绸缪束刍，三星在隅。今夕何夕，见此邂逅。子兮子兮，如此邂逅何！\r\n绸缪束楚，三星在户。今夕何夕，见此粲者。子兮子兮，如此粲者何！\n\n作者：无名氏",
        "《国风 · 唐风 · 羔裘》\n羔裘豹袪，自我人居居！岂无他人？维子之故。\r\n羔裘豹褎，自我人究究！岂无他人？维子之好。\n\n作者：无名氏",
        "《国风 · 唐风 · 鸨羽》\n肃肃鸨羽，集于苞栩。王事靡盬，不能蓺稷黍。父母何怙？悠悠苍天！曷其有所？\r\n肃肃鸨翼，集于苞棘。王事靡盬，不能蓺黍稷。父母何食？悠悠苍天！曷其有极？\r\n肃肃鸨行，集于苞桑。王事靡盬，不能蓺稻粱。父母何尝？悠悠苍天！曷其有常？\n\n作者：无名氏",
        "《国风 · 唐风 · 无衣》\n岂曰无衣？七兮。不如子之衣，安且吉兮。\r\n岂曰无衣？六兮。不如子之衣，安且燠兮。\n\n作者：无名氏",
        "《国风 · 唐风 · 有杕之杜》\n有杕之杜，生于道左。彼君子兮，噬肯适我？中心好之，曷饮食之？\r\n有杕之杜，生于道周。彼君子兮，噬肯来游？中心好之，曷饮食之？\n\n作者：无名氏",
        "《国风 · 唐风 · 葛生》\n葛生蒙楚，蔹蔓于野。予美亡此，谁与？独处！\r\n葛生蒙棘，蔹蔓于域。予美亡此，谁与？独息！\r\n角枕粲兮，锦衾烂兮。予美亡此，谁与？独旦！\r\n夏之日，冬之夜。百岁之后，归于其居！\r\n冬之夜，夏之日。百岁之后，归于其室！\n\n作者：无名氏",
        "《国风 · 唐风 · 采苓》\n采苓采苓，首阳之巅。人之为言，苟亦无信。舍旃舍旃，苟亦无然。人之为言，胡得焉？\r\n采苦采苦，首阳之下。人之为言，苟亦无与。舍旃舍旃，苟亦无然。人之为言，胡得焉？\r\n采葑采葑，首阳之东。人之为言，苟亦无从。舍旃舍旃，苟亦无然。人之为言，胡得焉？\n\n作者：无名氏",
        "《国风 · 秦风 · 车邻》\n有车邻邻，有马白颠。未见君子，寺人之令。\r\n阪有漆，隰有栗。既见君子，并坐鼓瑟。今者不乐，逝者其耋。\r\n阪有桑，隰有杨。既见君子，并坐鼓簧。今者不乐，逝者其亡。\n\n作者：无名氏",
        "《国风 · 秦风 · 驷驖》\n驷驖孔阜，六辔在手。公之媚子，从公于狩。\r\n奉时辰牡，辰牡孔硕。公曰左之，舍拔则获。\r\n游于北园，四马既闲。輶车鸾镳，载猃歇骄。\n\n作者：无名氏",
        "《国风 · 秦风 · 小戎》\n小戎俴收，五楘梁辀。游环胁驱，阴靷鋈续。文茵畅毂，驾我骐馵。言念君子，温其如玉。在其板屋，乱我心曲。\r\n四牡孔阜，六辔在手。骐骝是中，騧骊是骖。龙盾之合，鋈以觼軜。言念君子，温其在邑。方何为期？胡然我念之！\r\n俴驷孔群，厹矛鋈錞。蒙伐有苑，虎韔镂膺。交韔二弓，竹闭绲縢。言念君子，载寝载兴。厌厌良人，秩秩德音。\n\n作者：无名氏",
        "《国风 · 秦风 · 终南》\n终南何有？有条有梅。君子至止，锦衣狐裘。颜如渥丹，其君也哉！\r\n终南何有？有纪有堂。君子至止，黻衣绣裳。佩玉将将，寿考不亡！\n\n作者：无名氏",
        "《国风 · 秦风 · 黄鸟》\n交交黄鸟，止于棘。谁从穆公？子车奄息。维此奄息，百夫之特。临其穴，惴惴其栗。彼苍者天，歼我良人！如可赎兮，人百其身！\r\n交交黄鸟，止于桑。谁从穆公？子车仲行。维此仲行，百夫之防。临其穴，惴惴其栗。彼苍者天，歼我良人！如可赎兮，人百其身！\r\n交交黄鸟，止于楚。谁从穆公？子车针虎。维此针虎，百夫之御。临其穴，惴惴其栗。彼苍者天，歼我良人！如可赎兮，人百其身！\n\n作者：无名氏",
        "《国风 · 秦风 · 晨风》\n鴥彼晨风，郁彼北林。未见君子，忧心钦钦。如何如何，忘我实多！\r\n山有苞栎，隰有六驳。未见君子，忧心靡乐。如何如何，忘我实多！\r\n山有苞棣，隰有树檖。未见君子，忧心如醉。如何如何，忘我实多！\n\n作者：无名氏",
        "《国风 · 秦风 · 无衣》\n岂曰无衣？与子同袍。王于兴师，修我戈矛，与子同仇！\r\n岂曰无衣？与子同泽。王于兴师，修我矛戟，与子偕作！\r\n岂曰无衣？与子同裳。王于兴师，修我甲兵，与子偕行！\n\n作者：无名氏",
        "《国风 · 秦风 · 渭阳》\n我送舅氏，曰至渭阳。何以赠之？路车乘黄。\r\n我送舅氏，悠悠我思。何以赠之？琼瑰玉佩。\n\n作者：无名氏",
        "《国风 · 秦风 · 权舆》\n于我乎，夏屋渠渠，今也每食无余。于嗟乎，不承权舆！\r\n于我乎，每食四簋，今也每食不饱。于嗟乎，不承权舆！\n\n作者：无名氏",
        "《国风 · 陈风 · 宛丘》\n子之汤兮，宛丘之上兮。洵有情兮，而无望兮。\r\n坎其击鼓，宛丘之下。无冬无夏，值其鹭羽。\r\n坎其击缶，宛丘之道。无冬无夏，值其鹭翿。\n\n作者：无名氏",
        "《国风 · 陈风 · 衡门》\n衡门之下，可以栖迟。泌之洋洋，可以乐饥。\r\n岂其食鱼，必河之鲂？岂其取妻，必齐之姜？\r\n岂其食鱼，必河之鲤？岂其取妻，必宋之子？\n\n作者：无名氏",
        "《国风 · 陈风 · 东门之池》\n东门之池，可以沤麻。彼美淑姬，可与晤歌。\r\n东门之池，可以沤纻。彼美淑姬，可与晤语。\r\n东门之池，可以沤菅。彼美淑姬，可与晤言。\n\n作者：无名氏",
        "《国风 · 陈风 · 东门之杨》\n东门之杨，其叶牂牂。昏以为期，明星煌煌。\r\n东门之杨，其叶肺肺。昏以为期，明星晢晢。\n\n作者：无名氏",
        "《国风 · 陈风 · 墓门》\n墓门有棘，斧以斯之。夫也不良，国人知之。知而不已，谁昔然矣。\r\n墓门有梅，有鸮萃止。夫也不良，歌以讯之。讯予不顾，颠倒思予。\n\n作者：无名氏",
        "《国风 · 陈风 · 防有鹊巢》\n防有鹊巢，邛有旨苕。谁侜予美？心焉忉忉。\r\n中唐有甓，邛有旨鷊；谁侜予美？心焉惕惕。\n\n作者：无名氏",
        "《国风 · 陈风 · 株林》\n胡为乎株林？从夏南！匪适株林，从夏南！\r\n驾我乘马，说于株野。乘我乘驹，朝食于株！\n\n作者：无名氏",
        "《国风 · 陈风 · 泽陂》\n彼泽之陂，有蒲与荷。有美一人，伤如之何？寤寐无为，涕泗滂沱。\r\n彼泽之陂，有蒲与蕳。有美一人，硕大且卷。寤寐无为，中心悁悁。\r\n彼泽之陂，有蒲菡萏。有美一人，硕大且俨。寤寐无为，辗转伏枕。\n\n作者：无名氏",
        "《国风 · 桧风 · 羔裘》\n羔裘逍遥，狐裘以朝。岂不尔思？劳心忉忉。\r\n羔裘翱翔，狐裘在堂。岂不尔思？我心忧伤。\r\n羔裘如膏，日出有曜。岂不尔思？中心是悼。\n\n作者：无名氏",
        "《国风 · 桧风 · 素冠》\n庶见素冠兮，棘人栾栾兮。劳心抟抟兮。\r\n庶见素衣兮，我心伤悲兮。聊与子同归兮。\r\n庶见素韠兮，我心蕴结兮。聊与子如一兮。\n\n作者：无名氏",
        "《国风 · 桧风 · 隰有苌楚》\n隰有苌楚，猗傩其枝。夭之沃沃，乐子之无知！\r\n隰有苌楚，猗傩其华。夭之沃沃，乐子之无家！\r\n隰有苌楚，猗傩其实。夭之沃沃，乐子之无室！\n\n作者：无名氏",
        "《国风 · 桧风 · 匪风》\n匪风发兮，匪车偈兮。顾瞻周道，中心怛兮。\r\n匪风飘兮，匪车嘌兮。顾瞻周道，中心吊兮。\r\n谁能亨鱼？溉之釜鬵。谁将西归？怀之好音。\n\n作者：无名氏",
        "《国风 · 曹风 · 蜉蝣》\n蜉蝣之羽，衣裳楚楚。心之忧矣，于我归处。\r\n蜉蝣之翼，采采衣服。心之忧矣，于我归息。\r\n蜉蝣掘阅，麻衣如雪。心之忧矣，于我归说。\n\n作者：无名氏",
        "《国风 · 曹风 · 候人》\n彼候人兮，何戈与祋。彼其之子，三百赤芾。\r\n维鹈在梁，不濡其翼。彼其之子，不称其服。\r\n维鹈在梁，不濡其咮。彼其之子，不遂其媾。\r\n荟兮蔚兮，南山朝隮。婉兮娈兮，季女斯饥。\n\n作者：无名氏",
        "《国风 · 曹风 · 鸤鸠》\n鸤鸠在桑，其子七兮。淑人君子，其仪一兮。其仪一兮，心如结兮。\r\n鸤鸠在桑，其子在梅。淑人君子，其带伊丝。其带伊丝，其弁伊骐。\r\n鸤鸠在桑，其子在棘。淑人君子，其仪不忒。其仪不忒，正是四国。\r\n鸤鸠在桑，其子在榛。淑人君子，正是国人。正是国人，胡不万年？\n\n作者：无名氏",
        "《国风 · 曹风 · 下泉》\n冽彼下泉，浸彼苞稂。忾我寤叹，念彼周京。\r\n冽彼下泉，浸彼苞萧。忾我寤叹，念彼京周。\r\n冽彼下泉，浸彼苞蓍。忾我寤叹，念彼京师。\r\n芃芃黍苗，阴雨膏之。四国有王，郇伯劳之。\n\n作者：无名氏",
        "《国风 · 豳风 · 七月》\n七月流火，九月授衣。一之日觱发，二之日栗烈。无衣无褐，何以卒岁。三之日于耜，四之日举趾。同我妇子，馌彼南亩，田畯至喜。\r\n七月流火，九月授衣。春日载阳，有鸣仓庚。女执懿筐，遵彼微行，爰求柔桑。春日迟迟，采蘩祁祁。女心伤悲，殆及公子同归。\r\n七月流火，八月萑苇。蚕月条桑，取彼斧斨，以伐远扬，猗彼女桑。七月鸣鵙，八月载绩。载玄载黄，我朱孔阳，为公子裳。\r\n四月秀葽，五月鸣蜩。八月其获，十月陨萚。一之日于貉，取彼狐狸，为公子裘。二之日其同，载缵武功，言私其豵，献豜于公。\r\n五月斯螽动股，六月莎鸡振羽，七月在野，八月在宇，九月在户，十月蟋蟀入我床下。穹窒熏鼠，塞向墐户。嗟我妇子，曰为改岁，入此室处。\r\n六月食郁及薁，七月亨葵及菽，八月剥枣，十月获稻，为此春酒，以介眉寿。七月食瓜，八月断壶，九月叔苴，采荼薪樗，食我农夫。\r\n九月筑场圃，十月纳禾稼。黍稷重穋，禾麻菽麦。嗟我农夫，我稼既同，上入执宫功。昼尔于茅，宵尔索綯。亟其乘屋，其始播百谷。\r\n二之日凿冰冲冲，三之日纳于凌阴。四之日其蚤，献羔祭韭。九月肃霜，十月涤场。朋酒斯飨，曰杀羔羊。跻彼公堂，称彼兕觥，万寿无疆。\n\n作者：无名氏",
        "《国风 · 豳风 · 鸱鸮》\n鸱鸮鸱鸮，既取我子，无毁我室。恩斯勤斯，鬻子之闵斯。\r\n迨天之未阴雨，彻彼桑土，绸缪牖户。今女下民，或敢侮予？\r\n予手拮据，予所捋荼。予所蓄租，予口卒瘏，曰予未有室家。\r\n予羽谯谯，予尾翛翛，予室翘翘。风雨所漂摇，予维音哓哓！\n\n作者：无名氏",
        "《国风 · 豳风 · 东山》\n我徂东山，慆慆不归。我来自东，零雨其蒙。我东曰归，我心西悲。制彼裳衣，勿士行枚。蜎蜎者蠋，烝在桑野。敦彼独宿，亦在车下。\r\n我徂东山，慆慆不归。我来自东，零雨其蒙。果臝之实，亦施于宇。伊威在室，蠨蛸在户。町畽鹿场，熠耀宵行。不可畏也，伊可怀也。\r\n我徂东山，慆慆不归。我来自东，零雨其蒙。鹳鸣于垤，妇叹于室。洒扫穹窒，我征聿至。有敦瓜苦，烝在栗薪。自我不见，于今三年。\r\n我徂东山，慆慆不归。我来自东，零雨其蒙。仓庚于飞，熠耀其羽。之子于归，皇驳其马。亲结其缡，九十其仪。其新孔嘉，其旧如之何！\n\n作者：无名氏",
        "《国风 · 豳风 · 破斧》\n既破我斧，又缺我斨。周公东征，四国是皇。哀我人斯，亦孔之将。\r\n既破我斧，又缺我锜。周公东征，四国是吪。哀我人斯，亦孔之嘉。\r\n既破我斧，又缺我銶。周公东征，四国是遒。哀我人斯，亦孔之休。\n\n作者：无名氏",
        "《国风 · 豳风 · 伐柯》\n伐柯如何？匪斧不克。取妻如何？匪媒不得。\r\n伐柯伐柯，其则不远。我觏之子，笾豆有践。\n\n作者：无名氏",
        "《国风 · 豳风 · 九罭》\n九罭之鱼，鳟鲂。我觏之子，衮衣绣裳。\r\n鸿飞遵渚，公归无所，于女信处。\r\n鸿飞遵陆，公归不复，于女信宿。\r\n是以有衮衣兮，无以我公归兮，无使我心悲兮！\n\n作者：无名氏",
        "《国风 · 豳风 · 狼跋》\n狼跋其胡，载疐其尾。公孙硕肤，赤舄几几。\r\n狼疐其尾，载跋其胡。公孙硕肤，德音不瑕？\n\n作者：无名氏",
        "《小雅 · 四牡》\n四牡騑騑，周道倭迟。岂不怀归？王事靡盬，我心伤悲。\r\n四牡騑騑，啴啴骆马。岂不怀归？王事靡盬，不遑启处。\r\n翩翩者鵻，载飞载下，集于苞栩。王事靡盬，不遑将父。\r\n翩翩者鵻，载飞载止，集于苞杞。王事靡盬，不遑将母。\r\n驾彼四骆，载骤骎骎。岂不怀归？是用作歌，将母来谂。\n\n作者：无名氏",
        "《小雅 · 皇皇者华》\n皇皇者华，于彼原隰。駪駪征夫，每怀靡及。\r\n我马维驹，六辔如濡。载驰载驱，周爰咨诹。\r\n我马维骐，六辔如丝。载驰载驱，周爰咨谋。\r\n我马维骆，六辔沃若。载驰载驱，周爰咨度。\r\n我马维骃，六辔既均。载驰载驱，周爰咨询。\n\n作者：无名氏",
        "《小雅 · 常棣》\n常棣之华，鄂不韡韡。凡今之人，莫如兄弟。\r\n死丧之威，兄弟孔怀。原隰裒矣，兄弟求矣。\r\n脊令在原，兄弟急难。每有良朋，况也永叹。\r\n兄弟阋于墙，外御其务。每有良朋，烝也无戎。\r\n丧乱既平，既安且宁。虽有兄弟，不如友生？\r\n傧尔笾豆，饮酒之饫。兄弟既具，和乐且孺。\r\n妻子好合，如鼓瑟琴。兄弟既翕，和乐且湛。\r\n宜尔室家，乐尔妻帑。是究是图，亶其然乎？\n\n作者：无名氏",
        "《小雅 · 伐木》\n伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。相彼鸟矣，犹求友声。矧伊人矣，不求友生？神之听之，终和且平！\r\n伐木许许，酾酒有藇。既有肥羜，以速诸父。宁适不来？微我弗顾！于粲洒扫！陈馈八簋。既有肥牡，以速诸舅。宁适不来？微我有咎！。\r\n伐木于阪，酾酒有衍。笾豆有践，兄弟无远！民之失德，乾餱以愆。有酒湑我，无酒酤我。坎坎鼓我，蹲蹲舞我。迨我暇矣，饮此湑矣！\n\n作者：无名氏",
        "《小雅 · 天保》\n天保定尔，亦孔之固。俾尔单厚，何福不除？俾尔多益，以莫不庶。\r\n天保定尔，俾尔戬谷。罄无不宜，受天百禄。降尔遐福，维日不足。\r\n天保定尔，以莫不兴。如山如阜，如冈如陵，如川之方至，以莫不增。\r\n吉蠲为饎，是用孝享。禴祠烝尝，于公先王。君曰卜尔，万寿无疆。\r\n神之吊矣，诒尔多福。民之质矣，日用饮食。群黎百姓，遍为尔德。\r\n如月之恒，如日之升。如南山之寿，不骞不崩。如松柏之茂，无不尔或承。\n\n作者：无名氏",
        "《小雅 · 杕杜》\n有杕之杜，有睆其实。王事靡盬，继嗣我日。日月阳止，女心伤止，征夫遑止。\r\n有杕之杜，其叶萋萋。王事靡盬，我心伤悲。卉木萋止，女心悲止，征夫归止！\r\n陟彼北山，言采其杞。王事靡盬，忧我父母。檀车幝幝，四牡痯痯，征夫不远！\r\n匪载匪来，忧心孔疚。期逝不至，而多为恤。卜筮偕止，会言近止，征夫迩止。\n\n作者：无名氏",
        "《小雅 · 鱼丽》\n鱼丽于罶，鲿鲨。君子有酒，旨且多。\r\n鱼丽于罶，鲂鳢。君子有酒，多且旨。\r\n鱼丽于罶，鰋鲤。君子有酒，旨且有。\r\n物其多矣，维其嘉矣！\r\n物其旨矣，维其偕矣！\r\n物其有矣，维其时矣！\n\n作者：无名氏",
        "《小雅 · 南有嘉鱼》\n南有嘉鱼，烝然罩罩。君子有酒，嘉宾式燕以乐。\r\n南有嘉鱼，烝然汕汕。君子有酒，嘉宾式燕以衎。\r\n南有樛木，甘瓠纍之。君子有酒，嘉宾式燕绥之。\r\n翩翩者鵻，烝然来思。君子有酒，嘉宾式燕又思。\n\n作者：无名氏",
        "《小雅 · 南山有台》\n南山有台，北山有莱。乐只君子，邦家之基。乐只君子，万寿无期。\r\n南山有桑，北山有杨。乐只君子，邦家之光。乐只君子，万寿无疆。\r\n南山有杞，北山有李。乐只君子，民之父母。乐只君子，德音不已。\r\n南山有栲，北山有杻。乐只君子，遐不眉寿。乐只君子，德音是茂。\r\n南山有枸，北山有楰。乐只君子，遐不黄耇。乐只君子，保艾尔后。\n\n作者：无名氏",
        "《小雅 · 蓼萧》\n蓼彼萧斯，零露湑兮。既见君子，我心写兮。燕笑语兮，是以有誉处兮。\r\n蓼彼萧斯，零露瀼瀼。既见君子，为龙为光。其德不爽，寿考不忘。\r\n蓼彼萧斯，零露泥泥。既见君子，孔燕岂弟。宜兄宜弟，令德寿岂。\r\n蓼彼萧斯，零露浓浓。既见君子，鞗革冲冲。和鸾雍雍，万福攸同。\n\n作者：无名氏",
        "《小雅 · 湛露》\n湛湛露斯，匪阳不晞。厌厌夜饮，不醉无归。\r\n湛湛露斯，在彼丰草。厌厌夜饮，在宗载考。\r\n湛湛露斯，在彼杞棘。显允君子，莫不令德。\r\n其桐其椅，其实离离。岂弟君子，莫不令仪。\n\n作者：无名氏",
        "《小雅 · 彤弓》\n彤弓弨兮，受言藏之。我有嘉宾，中心贶之。钟鼓既设，一朝飨之。\r\n彤弓弨兮，受言载之。我有嘉宾，中心喜之。钟鼓既设，一朝右之。\r\n彤弓弨兮，受言櫜之。我有嘉宾，中心好之。钟鼓既设，一朝酬之。\n\n作者：无名氏",
        "《小雅 · 六月》\n六月栖栖，戎车既饬。四牡骙骙，载是常服。玁狁孔炽，我是用急。王于出征，以匡王国。\r\n比物四骊，闲之维则。维此六月，既成我服。我服既成，于三十里。王于出征，以佐天子。\r\n四牡修广，其大有颙。薄伐玁狁，以奏肤公。有严有翼，共武之服。共武之服，以定王国。\r\n玁狁匪茹，整居焦获。侵镐及方，至于泾阳。织文鸟章，白旆央央。元戎十乘，以先启行。\r\n戎车既安，如轾如轩。四牡既佶，既佶且闲。薄伐玁狁，至于大原。文武吉甫，万邦为宪。\r\n吉甫燕喜，既多受祉。来归自镐，我行永久。饮御诸友，炰鳖脍鲤。侯谁在矣？张仲孝友。\n\n作者：无名氏",
        "《小雅 · 采芑》\n薄言采芑，于彼新田，呈此菑亩。方叔涖止，其车三千。师干之试，方叔率止。乘其四骐，四骐翼翼。路车有奭，簟茀鱼服，钩膺鞗革。\r\n薄言采芑，于彼新田，于此中乡。方叔涖止，其车三千。旗旐央央，方叔率止。约軧错衡，八鸾玱玱。服其命服，朱芾斯皇，有玱葱珩。\r\n鴥彼飞隼，其飞戾天，亦集爰止。方叔涖止，其车三千。师干之试，方叔率止。钲人伐鼓，陈师鞠旅。显允方叔，伐鼓渊渊，振旅阗阗。\r\n蠢尔蛮荆，大邦为仇。方叔元老，克壮其犹。方叔率止，执讯获丑。戎车啴啴，啴啴焞焞，如霆如雷。显允方叔，征伐玁狁，蛮荆来威。\n\n作者：无名氏",
        "《小雅 · 车攻》\n我车既攻，我马既同。四牡庞庞，驾言徂东。\r\n田车既好，田牡孔阜。东有甫草，驾言行狩。\r\n之子于苗，选徒嚣嚣。建旐设旄，搏兽于敖。\r\n驾彼四牡，四牡奕奕。赤芾金舄，会同有绎。\r\n决拾既佽，弓矢既调。射夫既同，助我举柴。\r\n四黄既驾，两骖不猗。不失其驰，舍矢如破。\r\n萧萧马鸣，悠悠旆旌。徒御不惊，大庖不盈。\r\n之子于征，有闻无声。允矣君子，展也大成。\n\n作者：无名氏",
        "《小雅 · 吉日》\n吉日维戊，既伯既祷。田车既好，四牡孔阜。升彼大阜，从其群丑。\r\n吉日庚午，既差我马。兽之所同，麀鹿麌麌。漆沮之从，天子之所。\r\n瞻彼中原，其祁孔有。儦儦俟俟，或群或友。悉率左右，以燕天子。\r\n既张我弓，既挟我矢。发彼小豝，殪此大兕。以御宾客，且以酌醴。\n\n作者：无名氏",
        "《小雅 · 鸿雁》\n鸿雁于飞，肃肃其羽。之子于征，劬劳于野。爰及矜人，哀此鳏寡。\r\n鸿雁于飞，集于中泽。之子于垣，百堵皆作。虽则劬劳，其究安宅？\r\n鸿雁于飞，哀鸣嗷嗷。维此哲人，谓我劬劳。维彼愚人，谓我宣骄。\n\n作者：无名氏",
        "《小雅 · 庭燎》\n夜如何其？夜未央。庭燎之光。君子至止，鸾声将将。\r\n夜如何其？夜未艾。庭燎晣晣。君子至止，鸾声哕哕。\r\n夜如何其？夜乡晨。庭燎有辉。君子至止，言观其旗。\n\n作者：无名氏",
        "《小雅 · 沔水》\n沔彼流水，朝宗于海。鴥彼飞隼，载飞载止。嗟我兄弟，邦人诸友。莫肯念乱，谁无父母？\r\n沔彼流水，其流汤汤。鴥彼飞隼，载飞载扬。念彼不迹，载起载行。心之忧矣，不可弭忘。\r\n鴥彼飞隼，率彼中陵。民之讹言，宁莫之惩？我友敬矣，谗言其兴。\n\n作者：无名氏",
        "《小雅 · 祈父》\n祈父，予王之爪牙。胡转予于恤，靡所止居？\r\n祈父，予王之爪士。胡转予于恤，靡所厎止？\r\n祈父，亶不聪。胡转予于恤？有母之尸饔。\n\n作者：无名氏",
        "《小雅 · 黄鸟》\n黄鸟黄鸟，无集于榖，无啄我粟。此邦之人，不我肯穀。言旋言归，复我邦族。\r\n黄鸟黄鸟，无集于桑，无啄我粱。此邦之人，不可与明。言旋言归，复我诸兄。\r\n黄鸟黄鸟，无集于栩，无啄我黍。此邦之人，不可与处。言旋言归，复我诸父。\n\n作者：无名氏",
        "《小雅 · 我行其野》\n我行其野，蔽芾其樗。昏姻之故，言就尔居。尔不我畜，复我邦家。\r\n我行其野，言采其蓫。昏姻之故，言就尔宿。尔不我畜，言归斯复。\r\n我行其野，言采其葍。不思旧姻，求尔新特。成不以富，亦祗以异。\n\n作者：无名氏",
        "《小雅 · 斯干》\n秩秩斯干，幽幽南山。如竹苞矣，如松茂矣。兄及弟矣，式相好矣，无相犹矣。\r\n似续妣祖，筑室百堵，西南其户。爰居爰处，爰笑爰语。\r\n约之阁阁，椓之橐橐。风雨攸除，鸟鼠攸去，君子攸芋。\r\n如跂斯翼，如矢斯棘，如鸟斯革，如翚斯飞，君子攸跻。\r\n殖殖其庭，有觉其楹。哙哙其正，哕哕其冥，君子攸宁。\r\n下莞上簟，乃安斯寝。乃寝乃兴，乃占我梦。吉梦维何？维熊维罴，维虺维蛇。\r\n大人占之：维熊维罴，男子之祥；维虺维蛇，女子之祥。\r\n乃生男子，载寝之床。载衣之裳，载弄之璋。其泣喤喤，朱芾斯皇，室家君王。\r\n乃生女子，载寝之地。载衣之裼，载弄之瓦。无非无仪，唯酒食是议，无父母诒罹。\n\n作者：无名氏",
        "《小雅 · 无羊》\n谁谓尔无羊？三百维群。谁谓尔无牛？九十其犉。尔羊来思，其角濈濈。尔牛来思，其耳湿湿。\r\n或降于阿，或饮于池，或寝或讹。尔牧来思，何蓑何笠，或负其餱。三十维物，尔牲则具。\r\n尔牧来思，以薪以蒸，以雌以雄。尔羊来思，矜矜兢兢，不骞不崩。麾之以肱，毕来既升。\r\n牧人乃梦，众维鱼矣，旐维旟矣，大人占之；众维鱼矣，实维丰年；旐维旟矣，室家溱溱。\n\n作者：无名氏",
        "《小雅 · 节南山》\n节彼南山，维石岩岩。赫赫师尹，民具尔瞻。忧心如惔，不敢戏谈。国既卒斩，何用不监！\r\n节彼南山，有实其猗。赫赫师尹，不平谓何。天方荐瘥，丧乱弘多。民言无嘉，憯莫惩嗟。\r\n尹氏大师，维周之氐；秉国之钧，四方是维。天子是毗，俾民不迷。不吊昊天，不宜空我师。\r\n弗躬弗亲，庶民弗信。弗问弗仕，勿罔君子。式夷式已，无小人殆。琐琐姻亚，则无膴仕。\r\n昊天不佣，降此鞠讻。昊天不惠，降此大戾。君子如届，俾民心阕。君子如夷，恶怒是违。\r\n不吊昊天，乱靡有定。式月斯生，俾民不宁。忧心如酲，谁秉国成？不自为政，卒劳百姓。\r\n驾彼四牡，四牡项领。我瞻四方，蹙蹙靡所骋。\r\n方茂尔恶，相尔矛矣。既夷既怿，如相酬矣。\r\n昊天不平，我王不宁。不惩其心，覆怨其正。\r\n家父作诵，以究王訩。式讹尔心，以畜万邦。\n\n作者：无名氏",
        "《小雅 · 正月》\n正月繁霜，我心忧伤。民之讹言，亦孔之将。念我独兮，忧心京京。哀我小心，癙忧以痒。\r\n父母生我，胡俾我愈？不自我先，不自我后。好言自口，莠言自口。忧心愈愈，是以有侮。\r\n忧心惸惸，念我无禄。民之无辜，并其臣仆。哀我人斯，于何从禄？瞻乌爰止？于谁之屋？\r\n瞻彼中林，侯薪侯蒸。民今方殆，视天梦梦。既克有定，靡人弗胜。有皇上帝，伊谁云憎？\r\n谓山盖卑，为冈为陵。民之讹言，宁莫之惩。召彼故老，讯之占梦。具曰予圣，谁知乌之雌雄！\r\n谓天盖高，不敢不局。谓地盖厚，不敢不蹐。维号斯言，有伦有脊。哀今之人，胡为虺蜴？\r\n瞻彼阪田，有菀其特。天之杌我，如不我克。彼求我则，如不我得。执我仇仇，亦不我力。\r\n心之忧矣，如或结之。今兹之正，胡然厉矣？燎之方扬，宁或烕之？赫赫宗周，褒姒烕之！\r\n终其永怀，又窘阴雨。其车既载，乃弃尔辅。载输尔载，将伯助予！\r\n无弃尔辅，员于尔辐。屡顾尔仆，不输尔载。终逾绝险，曾是不意。\r\n鱼在于沼，亦匪克乐。潜虽伏矣，亦孔之照。忧心惨惨，念国之为虐！\r\n彼有旨酒，又有嘉肴。洽比其邻，婚姻孔云。念我独兮，忧心殷殷。\r\n佌佌彼有屋，蔌蔌方有谷。民今之无禄，天夭是椓。哿矣富人，哀此惸独。\n\n作者：无名氏",
        "《小雅 · 十月之交》\n十月之交，朔月辛卯。日有食之，亦孔之丑。彼月而微，此日而微；今此下民，亦孔之哀。\r\n日月告凶，不用其行。四国无政，不用其良。彼月而食，则维其常；此日而食，于何不臧。\r\n烨烨震电，不宁不令。百川沸腾，山冢崒崩。高岸为谷，深谷为陵。哀矜之人，胡憯莫惩？\r\n皇父卿士，番维司徒。家伯维宰，仲允膳夫。棸子内史，蹶维趣马。楀维师氏，醘妻煽方处。\r\n抑此皇父，岂曰不时？胡为我作，不即我谋？彻我墙屋，田卒污莱。曰予不戕，礼则然矣。\r\n皇父孔圣，作都于向。择三有事，亶侯多藏。不慭遗一老，俾守我王。择有车马，以居徂向。\r\n黾勉从事，不敢告劳。无罪无辜，谗口嚣嚣。下民之孽，匪降自天。噂沓背憎，职竞由人。\r\n悠悠我里，亦孔之痗。四方有羡，我独居忧。民莫不逸，我独不敢休。天命不彻，我不敢效我友自逸。\n\n作者：无名氏",
        "《小雅 · 雨无正》\n浩浩昊天，不骏其德。降丧饥馑，斩伐四国。旻天疾威，弗虑弗图。舍彼有罪，既伏其辜。若此无罪，沦胥以铺。\r\n周宗既灭，靡所止戾。正大夫离居，莫知我勚。三事大夫，莫肯夙夜。邦君诸侯，莫肯朝夕。庶曰式臧，覆出为恶。\r\n如何昊天，辟言不信。如彼行迈，则靡所臻。凡百君子，各敬尔身。胡不相畏，不畏于天？\r\n戎成不退，饥成不遂。曾我暬御，憯憯日瘁。凡百君子，莫肯用讯。听言则答，谮言则退。\r\n哀哉不能言，匪舌是出，维躬是瘁。哿矣能言，巧言如流，俾躬处休！\r\n维曰予仕，孔棘且殆。云不何使，得罪于天子；亦云可使，怨及朋友。\r\n谓尔迁于王都。曰予未有室家。鼠思泣血，无言不疾。昔尔出居，谁从作尔室？\n\n作者：无名氏",
        "《小雅 · 小旻》\n旻天疾威，敷于下土。谋犹回遹，何日斯沮？谋臧不从，不臧覆用。我视谋犹，亦孔之邛。\r\n潝潝訿訿，亦孔之哀。谋之其臧，则具是违。谋之不臧，则具是依。我视谋犹，伊于胡厎。\r\n我龟既厌，不我告犹。谋夫孔多，是用不集。发言盈庭，谁敢执其咎？如匪行迈谋，是用不得于道。\r\n哀哉为犹，匪先民是程，匪大犹是经。维迩言是听，维迩言是争。如彼筑室于道谋，是用不溃于成。\r\n国虽靡止，或圣或否。民虽靡膴，或哲或谋，或肃或艾。如彼泉流，无沦胥以败。\r\n不敢暴虎，不敢冯河。人知其一，莫知其他。战战兢兢，如临深渊，如履薄冰。\n\n作者：无名氏",
        "《小雅 · 小宛》\n宛彼鸣鸠，翰飞戾天。我心忧伤，念昔先人。明发不寐，有怀二人。\r\n人之齐圣，饮酒温克。彼昏不知，壹醉日富。各敬尔仪，天命不又。\r\n中原有菽，庶民采之。螟蛉有子，蜾蠃负之。教诲尔子，式榖似之。\r\n题彼脊令，载飞载鸣。我日斯迈，而月斯征。夙兴夜寐，毋忝尔所生。\r\n交交桑扈，率场啄粟。哀我填寡，宜岸宜狱。握粟出卜，自何能榖？\r\n温温恭人，如集于木。惴惴小心，如临于谷。战战兢兢，如履薄冰。\n\n作者：无名氏",
        "《小雅 · 小弁》\n弁彼鸒斯，归飞提提。民莫不谷，我独于罹。何辜于天？我罪伊何？心之忧矣，云如之何！\r\n踧踧周道，鞫为茂草。我心忧伤，惄焉如捣。假寐永叹，维忧用老。心之忧矣，疢如疾首。\r\n维桑与梓，必恭敬止。靡瞻匪父，靡依匪母。不属于毛？不罹于里？天之生我，我辰安在？\r\n菀彼柳斯，鸣蜩嘒嘒，有漼者渊，萑苇淠淠。譬彼舟流，不知所届，心之忧矣，不遑假寐。\r\n鹿斯之奔，维足伎伎。雉之朝雊，尚求其雌。譬彼坏木，疾用无枝。心之忧矣，宁莫之知？\r\n相彼投兔，尚或先之。行有死人，尚或墐之。君子秉心，维其忍之。心之忧矣，涕既陨之。\r\n君子信谗，如或酬之。君子不惠，不舒究之。伐木掎矣，析薪扡矣。舍彼有罪，予之佗矣。\r\n莫高匪山，莫浚匪泉。君子无易由言，耳属于垣。无逝我梁，无发我笱。我躬不阅，遑恤我后！\n\n作者：无名氏",
        "《小雅 · 巧言》\n悠悠昊天，曰父母且。无罪无辜，乱如此幠。昊天已威，予慎无罪。昊天泰幠，予慎无辜。\r\n乱之初生，僭始既涵；乱之又生，君子信谗。君子如怒，乱庶遄沮；君子如祉，乱庶遄已。\r\n君子屡盟，乱是用长。君子信盗，乱是用暴。盗言孔甘，乱是用餤。匪其止共，维王之邛。\r\n奕奕寝庙，君子作之。秩秩大猷，圣人莫之。他人有心，予忖度之。跃跃毚兔，遇犬获之。\r\n荏染柔木，君子树之。往来行言，心焉数之。蛇蛇硕言，出自口矣。巧言如簧，颜之厚矣。\r\n彼何人斯？居河之麋。无拳无勇，职为乱阶。既微且尰，尔勇伊何？为犹将多，尔居徒几何？\n\n作者：无名氏",
        "《小雅 · 何人斯》\n彼何人斯？其心孔艰。胡逝我梁，不入我门？伊谁云从？维暴之云。\r\n二人从行，谁为此祸？胡逝我梁，不入唁我？始者不如今，云不我可。\r\n彼何人斯？胡逝我陈？我闻其声，不见其身。不愧于人？不畏于天？\r\n彼何人斯？其为飘风。胡不自北？胡不自南？胡逝我梁？只搅我心。\r\n尔之安行，亦不遑舍。尔之亟行，遑脂尔车。壹者之来，云何其盱。\r\n尔还而入，我心易也。还而不入，否难知也。壹者之来，俾我祇也。\r\n伯氏吹埙，仲氏吹篪。及尔如贯，谅不我知。出此三物，以诅尔斯。\r\n为鬼为蜮，则不可得。有靦面目，视人罔极。作此好歌，以极反侧。\n\n作者：无名氏",
        "《小雅 · 巷伯》\n萋兮斐兮，成是贝锦。彼谮人者，亦已大甚！\r\n哆兮侈兮，成是南箕。彼谮人者，谁适与谋。\r\n缉缉翩翩，谋欲谮人。慎尔言也，谓尔不信。\r\n捷捷幡幡，谋欲谮言。岂不尔受？既其女迁。\r\n骄人好好，劳人草草。苍天苍天，视彼骄人，矜此劳人。\r\n彼谮人者，谁适与谋？取彼谮人，投畀豺虎。豺虎不食，投畀有北。有北不受，投畀有昊！\r\n杨园之道，猗于亩丘。寺人孟子，作为此诗。凡百君子，敬而听之。\n\n作者：无名氏",
        "《小雅 · 谷风》\n习习谷风，维风及雨。将恐将惧，维予与女。将安将乐，女转弃予。\r\n习习谷风，维风及颓。将恐将惧，寘予于怀。将安将乐，弃予如遗。\r\n习习谷风，维山崔嵬。无草不死，无木不萎。忘我大德，思我小怨。\n\n作者：无名氏",
        "《小雅 · 蓼莪》\n蓼蓼者莪，匪莪伊蒿。哀哀父母，生我劬劳。\r\n蓼蓼者莪，匪莪伊蔚。哀哀父母，生我劳瘁。\r\n瓶之罄矣，维罍之耻。鲜民之生，不如死之久矣。\r\n无父何怙？无母何恃？出则衔恤，入则靡至。\r\n父兮生我，母兮鞠我，拊我畜我，长我育我。\r\n顾我复我，出入腹我。欲报之德，昊天罔极。\r\n南山烈烈，飘风发发。民莫不穀，我独何害？\r\n南山律律，飘风弗弗。民莫不穀，我独不卒！ \n\n作者：无名氏",
        "《小雅 · 大东》\n有饛簋飧，有捄棘匕。周道如砥，其直如矢。君子所履，小人所视。睠言顾之，潸焉出涕。\r\n小东大东，杼柚其空。纠纠葛屦，可以履霜。佻佻公子，行彼周行。既往既来，使我心疚。\r\n有冽氿泉，无浸获薪。契契寤叹，哀我惮人。薪是获薪，尚可载也。哀我惮人，亦可息也。\r\n东人之子，职劳不来。西人之子，粲粲衣服。舟人之子，熊罴是裘。私人之子，百僚是试。\r\n或以其酒，不以其浆。鞙鞙佩璲，不以其长。维天有汉，监亦有光。跂彼织女，终日七襄。\r\n虽则七襄，不成报章。睆彼牵牛，不以服箱。东有启明，西有长庚。有捄天毕，载施之行。\r\n维南有箕，不可以簸扬。维北有斗，不可以挹酒浆。维南有箕，载翕其舌。维北有斗，西柄之揭。\n\n作者：无名氏",
        "《小雅 · 四月》\n四月维夏，六月徂暑。先祖匪人，胡宁忍予？\r\n秋日凄凄，百卉具腓。乱离瘼矣，爰其适归？\r\n冬日烈烈，飘风发发。民莫不榖，我独何害？\r\n山有嘉卉，侯栗侯梅。废为残贼，莫知其尤！\r\n相彼泉水，载清载浊。我日构祸，曷云能榖？\r\n滔滔江汉，南国之纪。尽瘁以仕，宁莫我有？\r\n匪鹑匪鸢，翰飞戾天。匪鳣匪鲔，潜逃于渊。\r\n山有蕨薇，隰有杞桋。君子作歌，维以告哀。\n\n作者：无名氏",
        "《小雅 · 北山》\n陟彼北山，言采其杞。偕偕士子，朝夕从事。王事靡盬，忧我父母。\r\n溥天之下，莫非王土；率土之滨，莫非王臣。大夫不均，我从事独贤。\r\n四牡彭彭，王事傍傍。嘉我未老，鲜我方将。旅力方刚，经营四方。\r\n或燕燕居息，或尽瘁事国；或息偃在床，或不已于行。\r\n或不知叫号，或惨惨劬劳；或栖迟偃仰，或王事鞅掌。\r\n或湛乐饮酒，或惨惨畏咎；或出入风议，或靡事不为。\n\n作者：无名氏",
        "《小雅 · 无将大车》\n无将大车，只自尘兮。无思百忧，只自疧兮。\r\n无将大车，维尘冥冥。无思百忧，不出于颎。\r\n无将大车，维尘雝兮。无思百忧，只自重兮。\n\n作者：无名氏",
        "《小雅 · 小明》\n明明上天，照临下土。我征徂西，至于艽野。二月初吉，载离寒暑。心之忧矣，其毒大苦。念彼共人，涕零如雨。岂不怀归？畏此罪罟！\r\n昔我往矣，日月方除。曷云其还？岁聿云莫。念我独兮，我事孔庶。心之忧矣，惮我不暇。念彼共人，睠睠怀顾！岂不怀归？畏此谴怒。\r\n昔我往矣，日月方奥。曷云其还？政事愈蹙。岁聿云莫，采萧获菽。心之忧矣，自诒伊戚。念彼共人，兴言出宿。岂不怀归？畏此反覆。\r\n嗟尔君子，无恒安处。靖共尔位，正直是与。神之听之，式榖以女。\r\n嗟尔君子，无恒安息。靖共尔位，好是正直。神之听之，介尔景福。\n\n作者：无名氏",
        "《小雅 · 鼓钟》\n鼓钟将将，淮水汤汤，忧心且伤。淑人君子，怀允不忘。\r\n鼓钟喈喈，淮水湝湝，忧心且悲。淑人君子，其德不回。\r\n鼓钟伐鼛，淮有三洲，忧心且妯。淑人君子，其德不犹。\r\n鼓钟钦钦，鼓瑟鼓琴，笙磬同音。以雅以南，以籥不僭。\n\n作者：无名氏",
        "《小雅 · 楚茨》\n楚楚者茨，言抽其棘，自昔何为？我艺黍稷。我黍与与，我稷翼翼。我仓既盈，我庾维亿。以为酒食，以享以祀，以妥以侑，以介景福。\r\n济济跄跄，絜尔牛羊，以往烝尝。或剥或亨，或肆或将。祝祭于祊，祀事孔明。先祖是皇，神保是飨。孝孙有庆，报以介福，万寿无疆！\r\n执爨踖踖，为俎孔硕，或燔或炙。君妇莫莫，为豆孔庶。为宾为客，献酬交错。礼仪卒度，笑语卒获。神保是格，报以介福，万寿攸酢！\r\n我孔熯矣，式礼莫愆。工祝致告，徂赉孝孙。苾芬孝祀，神嗜饮食。卜尔百福，如畿如式。既齐既稷，既匡既敕。永锡尔极，时万时亿！\r\n礼仪既备，钟鼓既戒，孝孙徂位，工祝致告，神具醉止，皇尸载起。鼓钟送尸，神保聿归。诸宰君妇，废彻不迟。诸父兄弟，备言燕私。\r\n乐具入奏，以绥后禄。尔肴既将，莫怨具庆。既醉既饱，小大稽首。神嗜饮食，使君寿考。孔惠孔时，维其尽之。子子孙孙，勿替引之！\n\n作者：无名氏",
        "《小雅 · 甫田》\n倬彼甫田，岁取十千。我取其陈，食我农人。自古有年，今适南亩。或耘或耔，黍稷薿薿。攸介攸止，烝我髦士。\r\n以我齐明，与我牺羊，以社以方。我田既臧，农夫之庆。琴瑟击鼓，以御田祖。以祈甘雨，以介我稷黍，以谷我士女。\r\n曾孙来止，以其妇子。馌彼南亩，田畯至喜。攘其左右，尝其旨否。禾易长亩，终善且有。曾孙不怒，农夫克敏。\r\n曾孙之稼，如茨如梁。曾孙之庾，如坻如京。乃求千斯仓，乃求万斯箱。黍稷稻粱，农夫之庆。报以介福，万寿无疆。\n\n作者：无名氏",
        "《小雅 · 大田》\n大田多稼，既种既戒，既备乃事。以我覃耜，俶载南亩。播厥百谷，既庭且硕，曾孙是若。\r\n既方既皂，既坚既好，不稂不莠。去其螟螣，及其蟊贼，无害我田稚。田祖有神，秉畀炎火。\r\n有渰萋萋，兴雨祈祈。雨我公田，遂及我私。彼有不获稚，此有不敛穧。彼有遗秉，此有滞穗：伊寡妇之利。\r\n曾孙来止，以其妇子。馌彼南亩，田畯至喜。来方禋祀，以其骍黑，与其黍稷。以享以祀，以介景福。\n\n作者：无名氏",
        "《小雅 · 瞻彼洛矣》\n瞻彼洛矣，维水泱泱。君子至止，福禄如茨。韎韐有奭，以作六师。\r\n瞻彼洛矣，维水泱泱。君子至止，鞸琫有珌。君子万年，保其家室。\r\n瞻彼洛矣，维水泱泱。君子至止，福禄既同。君子万年，保其家邦。\n\n作者：无名氏",
        "《小雅 · 裳裳者华》\n裳裳者华，其叶湑兮。我觏之子，我心写兮。我心写兮，是以有誉处兮。\r\n裳裳者华，芸其黄矣。我觏之子，维其有章矣。维其有章矣，是以有庆矣。\r\n裳裳者华，或黄或白。我觏之子，乘其四骆。乘其四骆，六辔沃若。\r\n左之左之，君子宜之。右之右之，君子有之。维其有之，是以似之。\n\n作者：无名氏",
        "《小雅 · 桑扈》\n交交桑扈，有莺其羽。君子乐胥，受天之祜。\r\n交交桑扈，有莺其领。君子乐胥，万邦之屏。\r\n之屏之翰，百辟为宪。不戢不难，受福不那。\r\n兕觥其觩，旨酒思柔。彼交匪敖，万福来求。\n\n作者：无名氏",
        "《小雅 · 鸳鸯》\n鸳鸯于飞，毕之罗之。君子万年，福禄宜之。\r\n鸳鸯在梁，戢其左翼。君子万年，宜其遐福。\r\n乘马在厩，摧之秣之。君子万年，福禄艾之。\r\n乘马在厩，秣之摧之。君子万年，福禄绥之。\n\n作者：无名氏",
        "《小雅 · 頍弁》\n有頍者弁，实维伊何？尔酒既旨，尔肴既嘉。岂伊异人？兄弟匪他。茑与女萝，施于松柏。未见君子，忧心奕奕；既见君子，庶几说怿。\r\n有頍者弁，实维何期？尔酒既旨，尔肴既时。岂伊异人？兄弟具来。茑与女萝，施于松上。未见君子，忧心怲怲；既见君子，庶几有臧。\r\n有頍者弁，实维在首。尔酒既旨，尔肴既阜。岂伊异人？兄弟甥舅。如彼雨雪，先集维霰。死丧无日，无几相见。乐酒今夕，君子维宴。\n\n作者：无名氏",
        "《小雅 · 车舝》\n间关车之舝兮，思娈季女逝兮。匪饥匪渴，德音来括。虽无好友？式燕且喜。\r\n依彼平林，有集维鷮。辰彼硕女，令德来教。式燕且誉，好尔无射。\r\n虽无旨酒？式饮庶几。虽无嘉肴？式食庶几。虽无德与女？式歌且舞？\r\n陟彼高冈，析其柞薪。析其柞薪，其叶湑兮。鲜我觏尔，我心写兮。\r\n高山仰止，景行行止。四牡騑騑，六辔如琴。觏尔新婚，以慰我心。\n\n作者：无名氏",
        "《小雅 · 青蝇》\n营营青蝇，止于樊。岂弟君子，无信谗言。\r\n营营青蝇，止于棘。谗人罔极，交乱四国。\r\n营营青蝇，止于榛。谗人罔极，构我二人。\n\n作者：无名氏",
        "《小雅 · 宾之初筵》\n宾之初筵，左右秩秩。笾豆有楚，肴核维旅。酒既和旨，饮酒孔偕。钟鼓既设，举醻逸逸。大侯既抗，弓矢斯张。射夫既同，献尔发功。发彼有的，以祈尔爵。\r\n籥舞笙鼓，乐既和奏。烝衎烈祖，以洽百礼。百礼既至，有壬有林。锡尔纯嘏，子孙其湛。其湛曰乐，各奏尔能。宾载手仇，室人入又。酌彼康爵，以奏尔时。\r\n宾之初筵，温温其恭。其未醉止，威仪反反。曰既醉止，威仪幡幡。舍其坐迁，屡舞仙仙。其未醉止，威仪抑抑。曰既醉止，威仪怭怭。是曰既醉，不知其秩。\r\n宾既醉止，载号载呶。乱我笾豆，屡舞僛僛。是曰既醉，不知其邮。侧弁之俄，屡舞傞傞。既醉而出，并受其福。醉而不出，是谓伐德。饮酒孔嘉，维其令仪。\r\n凡此饮酒，或醉或否。既立之监，或佐之史。彼醉不臧，不醉反耻。式勿从谓，无俾大怠。匪言勿言，匪由勿语。由醉之言，俾出童羖。三爵不识，矧敢多又。\n\n作者：无名氏",
        "《小雅 · 鱼藻》\n鱼在在藻，有颁其首。王在在镐，岂乐饮酒。\r\n鱼在在藻，有莘其尾。王在在镐，饮酒乐岂。\r\n鱼在在藻，依于其蒲。王在在镐，有那其居。\n\n作者：无名氏",
        "《小雅 · 采菽》\n采菽采菽，筐之筥之。君子来朝，何锡予之？虽无予之？路车乘马。又何予之？玄衮及黼。\r\n觱沸槛泉，言采其芹。君子来朝，言观其旗。其旗淠淠，鸾声嘒嘒。载骖载驷，君子所届。\r\n赤芾在股，邪幅在下。彼交匪纾，天子所予。乐只君子，天子命之。乐只君子，福禄申之。\r\n维柞之枝，其叶蓬蓬。乐只君子，殿天子之邦。乐只君子，万福攸同。平平左右，亦是率从。\r\n泛泛杨舟，绋纚维之。乐只君子，天子葵之。乐只君子，福禄膍之。优哉游哉，亦是戾矣。\n\n作者：无名氏",
        "《小雅 · 角弓》\n骍骍角弓，翩其反矣。兄弟昏姻，无胥远矣。\r\n尔之远矣，民胥然矣。尔之教矣，民胥效矣。\r\n此令兄弟，绰绰有裕。不令兄弟，交相为愈。\r\n民之无良，相怨一方。受爵不让，至于已斯亡。\r\n老马反为驹，不顾其后。如食宜饇，如酌孔取。\r\n毋教猱升木，如涂涂附。君子有徽猷，小人与属。\r\n雨雪瀌瀌，见晛曰消。莫肯下遗，式居娄骄。\r\n雨雪浮浮，见晛曰流。如蛮如髦，我是用忧。\n\n作者：无名氏",
        "《小雅 · 菀柳》\n有菀者柳，不尚息焉。上帝甚蹈，无自昵焉。俾予靖之，后予极焉。\r\n有菀者柳，不尚愒焉。上帝甚蹈，无自瘵焉。俾予靖之，后予迈焉。\r\n有鸟高飞，亦傅于天。彼人之心，于何其臻。曷予靖之，居以凶矜？\n\n作者：无名氏",
        "《小雅 · 都人士》\n彼都人士，狐裘黄黄。其容不改，出言有章。行归于周，万民所望。\r\n彼都人士，台笠缁撮。彼君子女，绸直如发。我不见兮，我心不说。\r\n彼都人士，充耳琇实。彼君子女，谓之尹吉。我不见兮，我心苑结。\r\n彼都人士，垂带而厉。彼君子女，卷发如虿。我不见兮，言从之迈。\r\n匪伊垂之，带则有余。匪伊卷之，发则有旟。我不见兮，云何盱矣。\n\n作者：无名氏",
        "《小雅 · 采绿》\n终朝采绿，不盈一掬。予发曲局，薄言归沐。\r\n终朝采蓝，不盈一襜。五日为期，六日不詹。\r\n之子于狩，言韔其弓。之子于钓，言纶之绳。\r\n其钓维何？维鲂及鱮。维鲂及鱮，薄言观者。\n\n作者：无名氏",
        "《小雅 · 黍苗》\n芃芃黍苗，阴雨膏之。悠悠南行，召伯劳之。\r\n我任我辇，我车我牛。我行既集，盖云归哉。\r\n我徒我御，我师我旅。我行既集，盖云归处。\r\n肃肃谢功，召伯营之。烈烈征师，召伯成之。\r\n原隰既平，泉流既清。召伯有成，王心则宁。\n\n作者：无名氏",
        "《小雅 · 白华》\n白华菅兮，白茅束兮。之子之远，俾我独兮。\r\n英英白云，露彼菅茅。天步艰难，之子不犹。\r\n滮池北流，浸彼稻田。啸歌伤怀，念彼硕人。\r\n樵彼桑薪，卬烘于煁。维彼硕人，实劳我心。\r\n鼓钟于宫，声闻于外。念子懆懆，视我迈迈。\r\n有鹙在梁，有鹤在林。维彼硕人，实劳我心。\r\n鸳鸯在梁，戢其左翼。之子无良，二三其德。\r\n有扁斯石，履之卑兮。之子之远，俾我疧兮。\n\n作者：无名氏",
        "《小雅 · 瓠叶》\n幡幡瓠叶，采之亨之。君子有酒，酌言尝之。\r\n有兔斯首，炮之燔之。君子有酒，酌言献之。\r\n有兔斯首，燔之炙之。君子有酒，酌言酢之。\r\n有兔斯首，燔之炮之。君子有酒，酌言酬之。\n\n作者：无名氏",
        "《小雅 · 渐渐之石》\n渐渐之石，维其高矣。山川悠远，维其劳矣。武人东征，不皇朝矣。\r\n渐渐之石，维其卒矣。山川悠远，曷其没矣？武人东征，不皇出矣。\r\n有豕白蹢，烝涉波矣。月离于毕，俾滂沱矣。武人东征，不皇他矣。\n\n作者：无名氏",
        "《小雅 · 苕之华》\n苕之华，芸其黄矣。心之忧矣，维其伤矣！\r\n苕之华，其叶青青。知我如此，不如无生。\r\n牂羊坟首，三星在罶。人可以食，鲜可以饱。\n\n作者：无名氏",
        "《小雅 · 何草不黄》\n何草不黄？何日不行？何人不将？经营四方。\r\n何草不玄？何人不矜？哀我征夫，独为匪民。\r\n匪兕匪虎，率彼旷野。哀我征夫，朝夕不暇。\r\n有芃者狐，率彼幽草。有栈之车，行彼周道。\n\n作者：无名氏",
        "《大雅 · 文王》\n文王在上，于昭于天。周虽旧邦，其命维新。\r\n有周不显，帝命不时。文王陟降，在帝左右。\r\n亹亹文王，令闻不已。陈锡哉周，侯文王孙子。\r\n文王孙子，本支百世。凡周之士，不显亦世。\r\n世之不显，厥犹翼翼。思皇多士，生此王国。\r\n王国克生，维周之桢。济济多士，文王以宁。\r\n穆穆文王，于缉熙敬止。假哉天命，有商孙子。\r\n商之孙子，其丽不亿。上帝既命，侯于周服。\r\n侯服于周，天命靡常。殷士肤敏，祼将于京。\r\n厥作祼将，常服黼冔。王之荩臣，无念尔祖。\r\n无念尔祖，聿修厥德。永言配命，自求多福。\r\n殷之未丧师，克配上帝。宜鉴于殷，骏命不易。\r\n命之不易，无遏尔躬。宣昭义问，有虞殷自天。\r\n上天之载，无声无臭。仪刑文王，万邦作孚。 \n\n作者：无名氏",
        "《大雅 · 大明》\n明明在下，赫赫在上。天难忱斯，不易维王。天位殷适，使不挟四方。\r\n挚仲氏任，自彼殷商，来嫁于周。曰嫔于京，乃及王季，维德之行。大任有身，生此文王。\r\n维此文王，小心翼翼。昭事上帝，聿怀多福。厥德不回，以受方国。\r\n天监在下，有命既集。文王初载，天作之合。在洽之阳，在渭之涘。文王嘉止，大邦有子。\r\n大邦有子，伣天之妹。文定厥祥，亲迎于渭。造舟为梁，不显其光。\r\n有命自天，命此文王。于周于京，缵女维莘。长子维行，笃生武王。保右命尔，燮伐大商。\r\n殷商之旅，其会如林。矢于牧野，维予侯兴。上帝临女，无贰尔心。\r\n牧野洋洋，檀车煌煌，驷騵彭彭。维师尚父，时维鹰扬。凉彼武王，肆伐大商。会朝清明。 \n\n作者：无名氏",
        "《大雅 · 绵》\n绵绵瓜瓞，民之初生，自土沮漆。古公亶父，陶复陶宂，未有家室。\r\n古公亶父，来朝走马。率西水浒，至于岐下。爰及姜女，聿来胥宇。\r\n周原膴膴，堇荼如饴。爰始爰谋，爰契我龟。曰止曰时，筑室于兹。\r\n乃慰乃止，乃左乃右。乃疆乃理，乃宣乃亩。自西徂东，周爰执事。\r\n乃召司空，乃召司徒。俾立室家，其绳则直。缩版以载，作庙翼翼。\r\n救之陾陾，度之薨薨。筑之登登，削屡冯冯。百堵皆兴，鼛鼓弗胜。\r\n乃立皋门，皋门有伉。乃立应门，应门将将。乃立冢土，戎丑攸行。\r\n肆不殄厥愠，亦不陨厥问。柞棫拔矣，行道兑矣。混夷駾矣，维其喙矣。\r\n虞芮质厥成，文王蹶厥生。予曰有疏附，予曰有先后。予曰有奔奏，予曰有御侮。 \n\n作者：无名氏",
        "《大雅 · 棫朴》\n芃芃棫朴，薪之槱之。济济辟王，左右趣之。\r\n济济辟王，左右奉璋。奉璋峨峨，髦士攸宜。\r\n淠彼泾舟，烝徒楫之。周王于迈，六师及之。\r\n倬彼云汉，为章于天。周王寿考，遐不作人？\r\n追琢其章，金玉其相。勉勉我王，纲纪四方。\n\n作者：无名氏",
        "《大雅 · 旱麓》\n瞻彼旱麓，榛楛济济。岂弟君子，干禄岂弟。\r\n瑟彼玉瓒，黄流在中。岂弟君子，福禄攸降。\r\n鸢飞戾天，鱼跃于渊。岂弟君子，遐不作人？\r\n清酒既载，骍牡既备。以享以祀，以介景福。\r\n瑟彼柞棫，民所燎矣。岂弟君子，神所劳矣。\r\n莫莫葛藟，施于条枚。岂弟君子，求福不回。\n\n作者：无名氏",
        "《大雅 · 思齐》\n思齐大任，文王之母，思媚周姜，京室之妇。大姒嗣徽音，则百斯男。\r\n惠于宗公，神罔时怨，神罔时恫。刑于寡妻，至于兄弟，以御于家邦。\r\n雍雍在宫，肃肃在庙。不显亦临，无射亦保。\r\n肆戎疾不殄，烈假不瑕。不闻亦式，不谏亦入。\r\n肆成人有德，小子有造。古之人无斁，誉髦斯士。\n\n作者：无名氏",
        "《大雅 · 皇矣》\n皇矣上帝，临下有赫。监观四方，求民之莫。\r\n维此二国，其政不获。维彼四国，爰究爰度。\r\n上帝耆之，憎其式廓。乃眷西顾，此维与宅。\r\n作之屏之，其菑其翳。修之平之，其灌其栵。\r\n启之辟之，其柽其椐。攘之剔之，其檿其柘。\r\n帝迁明德，串夷载路，天立厥配，受命既固。\r\n帝省其山，柞棫斯拔，松柏斯兑。\r\n帝作邦作对。自大伯王季。\r\n维此王季，因心则友。则友其兄，则笃其庆。\r\n载锡之光。受禄无丧，奄有四方。\r\n维此王季，帝度其心。貊其德音，其德克明。\r\n克明克类，克长克君。王此大邦，克顺克比。\r\n比于文王，其德靡悔，既受帝祉，施于孙子。\r\n帝谓文王：无然畔援，无然歆羡，诞先登于岸。\r\n密人不恭，敢距大邦，侵阮徂共。\r\n王赫斯怒，爰整其旅，以按徂旅，以笃于周祜，以对于天下。\r\n依其在京，侵自阮疆，陟我高冈。\r\n无矢我陵，我陵我阿，无饮我泉，我泉我池。\r\n度其鲜原，居岐之阳，在渭之将，万邦之方，下民之王。\r\n帝谓文王：予怀明德。不大声以色，不长夏以革，不识不知，顺帝之则。\r\n帝谓文王：询尔仇方。同尔兄弟，以尔钩援，与尔临冲，以伐崇墉。\r\n临冲闲闲，崇墉言言。执讯连连，攸馘安安。是类是祃，是致是附。四方以无侮。\r\n临冲茀茀，崇墉仡仡。是伐是肆，是绝是忽。四方以无拂。 \n\n作者：无名氏",
        "《大雅 · 灵台》\n经始灵台，经之营之。庶民攻之，不日成之。经始勿亟，庶民子来。\r\n王在灵囿，麀鹿攸伏。麀鹿濯濯，白鸟翯翯。王在灵沼，于牣鱼跃。\r\n虡业维枞，贲鼓维镛。于论鼓钟，于乐辟廱。\r\n于论鼓钟，于乐辟廱。鼍鼓逢逢。蒙瞍奏公。\n\n作者：无名氏",
        "《大雅 · 下武》\n下武维周，世有哲王。三后在天，王配于京。\r\n王配于京，世德作求。永言配命，成王之孚。\r\n成王之孚，下土之式。永言孝思，孝思维则。\r\n媚兹一人，应侯顺德。永言孝思，昭哉嗣服。\r\n昭兹来许，绳其祖武。于万斯年，受天之祜。\r\n受天之祜，四方来贺。于万斯年，不遐有佐。\n\n作者：无名氏",
        "《大雅 · 文王有声》\n文王有声，遹骏有声。遹求厥宁，遹观厥成。文王烝哉！\r\n文王受命，有此武功。既伐于崇，作邑于丰。文王烝哉！\r\n筑城伊淢，作丰伊匹。匪棘其欲，遹追来孝。王后烝哉！\r\n王公伊濯，维丰之垣。四方攸同，王后维翰。王后烝哉！\r\n丰水东注，维禹之绩。四方攸同，皇王维辟。皇王烝哉！\r\n镐京辟雍，自西自东，自南自北，无思不服。皇王烝哉！\r\n考卜维王，宅是镐京。维龟正之，武王成之。武王烝哉！\r\n丰水有芑，武王岂不仕？诒厥孙谋，以燕翼子。武王烝哉！\n\n作者：无名氏",
        "《大雅 · 生民》\n厥初生民，时维姜嫄。生民如何？克禋克祀，以弗无子。履帝武敏歆，攸介攸止，载震载夙。载生载育，时维后稷。\r\n诞弥厥月，先生如达。不坼不副，无菑无害，以赫厥灵。上帝不宁，不康禋祀，居然生子。\r\n诞寘之隘巷，牛羊腓字之。诞寘之平林，会伐平林。诞寘之寒冰，鸟覆翼之。鸟乃去矣，后稷呱矣。实覃实訏，厥声载路。\r\n诞实匍匐，克岐克嶷，以就口食。蓺之荏菽，荏菽旆旆。禾役穟穟，麻麦幪幪，瓜瓞唪唪。\r\n诞后稷之穑，有相之道。茀厥丰草，种之黄茂。实方实苞，实种实褎。实发实秀，实坚实好。实颖实栗，即有邰家室。\r\n诞降嘉种，维秬维秠，维穈维芑。恒之秬秠，是获是亩。恒之穈芑，是任是负，以归肇祀。\r\n诞我祀如何？或舂或揄，或簸或蹂。释之叟叟，烝之浮浮。载谋载惟，取萧祭脂。取羝以軷，载燔载烈，以兴嗣岁。\r\n昂盛于豆，于豆于登，其香始升。上帝居歆，胡臭亶时。后稷肇祀，庶无罪悔，以迄于今。\n\n作者：无名氏",
        "《大雅 · 行苇》\n敦彼行苇，牛羊勿践履。方苞方体，维叶泥泥。戚戚兄弟，莫远具尔。或肆之筵，或授之几。\r\n肆筵设席，授几有缉御。或献或酢，洗爵奠斝。醓醢以荐，或燔或炙。嘉肴脾臄，或歌或咢。\r\n敦弓既坚，四鍭既均，舍矢既均，序宾以贤。敦弓既句，既挟四鍭。四鍭如树，序宾以不侮。\r\n曾孙维主，酒醴维醽，酌以大斗，以祈黄耇。黄耇台背，以引以翼。寿考维祺，以介景福。\n\n作者：无名氏",
        "《大雅 · 既醉》\n既醉以酒，既饱以德。君子万年，介尔景福。\r\n既醉以酒，尔肴既将。君子万年，介尔昭明。\r\n昭明有融，高朗令终，令终有俶。公尸嘉告。\r\n其告维何？笾豆静嘉。朋友攸摄，摄以威仪。\r\n威仪孔时，君子有孝子。孝子不匮，永锡尔类。\r\n其类维何？室家之壸。君子万年，永锡祚胤。\r\n其胤维何？天被尔禄。君子万年，景命有仆。\r\n其仆维何？釐尔女士。釐尔女士，从以孙子。\n\n作者：无名氏",
        "《大雅 · 凫鹥》\n凫鹥在泾，公尸来燕来宁。尔酒既清，尔肴既馨。公尸燕饮，福禄来成。\r\n凫鹥在沙，公尸来燕来宜。尔酒既多，尔肴既嘉。公尸燕饮，福禄来为。\r\n凫鹥在渚，公尸来燕来处。尔酒既湑，尔肴伊脯。公尸燕饮，福禄来下。\r\n凫鹥在潨，公尸来燕来宗，既燕于宗，福禄攸降。公尸燕饮，福禄来崇。\r\n凫鹥在亹，公尸来止熏熏。旨酒欣欣，燔炙芬芬。公尸燕饮，无有后艰。\n\n作者：无名氏",
        "《大雅 · 假乐》\n假乐君子，显显令德，宜民宜人。受禄于天，保右命之，自天申之。\r\n干禄百福，子孙千亿。穆穆皇皇，宜君宜王。不愆不忘，率由旧章。\r\n威仪抑抑，德音秩秩。无怨无恶，率由群匹。受福无疆，四方之纲。\r\n之纲之纪，燕及朋友。百辟卿士，媚于天子。不解于位，民之攸塈。\n\n作者：无名氏",
        "《大雅 · 公刘》\n笃公刘，匪居匪康，乃埸乃疆。乃积乃仓，乃裹糇粮。于橐于囊，思辑用光。弓矢斯张，干戈戚扬，爰方启行。\r\n笃公刘，于胥斯原，既庶既繁，既顺乃宣，而无永叹。陟则在巘，复降在原。何以舟之？维玉及瑶，鞞琫容刀。\r\n笃公刘，逝彼百泉，瞻彼溥原，乃陟南冈，乃觏于京。京师之野，于时处处。于时庐旅，于时言言，于时语语。\r\n笃公刘，于京斯依，跄跄济济，俾筵俾几。既登乃依。乃造其曹，执豕于牢，酌之用匏。食之饮之，君之宗之。\r\n笃公刘，既溥既长，既景乃冈，相其阴阳，观其流泉。其军三单，度其隰原，彻田为粮。度其夕阳，豳居允荒。\r\n笃公刘，于豳斯馆，涉渭为乱，取厉取锻，止基乃理。爰众爰有，夹其皇涧。溯其过涧，止旅乃密，芮鞫之即。\n\n作者：无名氏",
        "《大雅 · 泂酌》\n泂酌彼行潦，挹彼注兹，可以餴饎。岂弟君子，民之父母。\r\n泂酌彼行潦，挹彼注兹，可以濯罍。岂弟君子，民之攸归。\r\n泂酌彼行潦，挹彼注兹，可以濯溉。岂弟君子，民之攸塈。\n\n作者：无名氏",
        "《大雅 · 卷阿》\n有卷者阿，飘风自南。岂弟君子，来游来歌，以矢其音。\r\n伴奂尔游矣，优游尔休矣。岂弟君子，俾尔弥尔性，似先公酋矣。\r\n尔土宇昄章，亦孔之厚矣。岂弟君子，俾尔弥尔性，百神尔主矣。\r\n尔受命长矣，茀禄尔康矣。岂弟君子，俾尔弥尔性，纯嘏尔常矣。\r\n有冯有翼，有孝有德，以引以翼。岂弟君子，四方为则。\r\n颙颙昂昂，如圭如璋，令闻令望。岂弟君子，四方为纲。\r\n凤凰于飞，翙翙其羽，亦集爰止。蔼蔼王多吉士，维君子使，媚于天子。\r\n凤凰于飞，翙翙其羽，亦傅于天。蔼蔼王多吉人，维君子命，媚于庶人。\r\n凤凰鸣矣，于彼高冈。梧桐生矣，于彼朝阳。菶菶萋萋，雝雝喈喈。\r\n君子之车，既庶且多。君子之马，既闲且驰。矢诗不多，维以遂歌。\n\n作者：无名氏",
        "《大雅 · 民劳》\n民亦劳止，汔可小康。惠此中国，以绥四方。无纵诡随，以谨无良。式遏寇虐，憯不畏明。柔远能迩，以定我王。\r\n民亦劳止，汔可小休。惠此中国，以为民逑。无纵诡随，以谨惛怓。式遏寇虐，无俾民忧。无弃尔劳，以为王休。\r\n民亦劳止，汔可小息。惠此京师，以绥四国。无纵诡随，以谨罔极。式遏寇虐，无俾作慝。敬慎威仪，以近有德。\r\n民亦劳止，汔可小愒。惠此中国，俾民忧泄。无纵诡随，以谨丑厉。式遏寇虐，无俾正败。戎虽小子，而式弘大。\r\n民亦劳止，汔可小安。惠此中国，国无有残。无纵诡随，以谨缱绻。式遏寇虐，无俾正反。王欲玉女，是用大谏。\n\n作者：无名氏",
        "《大雅 · 板》\n上帝板板，下民卒瘅。出话不然，为犹不远。靡圣管管。不实于亶。犹之未远，是用大谏。\r\n天之方难，无然宪宪。天之方蹶，无然泄泄。辞之辑矣，民之洽矣。辞之怿矣，民之莫矣。\r\n我虽异事，及尔同僚。我即尔谋，听我嚣嚣。我言维服，勿以为笑。先民有言，询于刍荛。\r\n天之方虐，无然谑谑。老夫灌灌，小子蹻蹻。匪我言耄，尔用忧谑。多将熇熇，不可救药。\r\n天之方懠。无为夸毗。威仪卒迷，善人载尸。民之方殿屎，则莫我敢葵？丧乱蔑资，曾莫惠我师？\r\n天之牖民，如埙如篪，如璋如圭，如取如携。携无曰益，牖民孔易。民之多辟，无自立辟。\r\n价人维藩，大师维垣，大邦维屏，大宗维翰，怀德维宁，宗子维城。无俾城坏，无独斯畏。\r\n敬天之怒，无敢戏豫。敬天之渝，无敢驰驱。昊天曰明，及尔出王。昊天曰旦，及尔游衍。\n\n作者：无名氏",
        "《大雅 · 抑》\n抑抑威仪，维德之隅。人亦有言，靡哲不愚。庶人之愚，亦职维疾。哲人之愚，亦维斯戾。\r\n无竞维人，四方其训之。有觉德行，四国顺之。訏谟定命，远犹辰告。敬慎威仪，维民之则。\r\n其在于今，兴迷乱于政。颠覆厥德，荒湛于酒。女虽湛乐从，弗念厥绍。罔敷求先王，克共明刑。\r\n肆皇天弗尚，如彼泉流，无沦胥以亡。夙兴夜寐，洒扫庭内，维民之章。修尔车马，弓矢戎兵，用戒戎作，用逷蛮方。\r\n质尔人民，谨尔侯度，用戒不虞。慎尔出话，敬尔威仪，无不柔嘉。白圭之玷，尚可磨也；斯言之玷，不可为也！\r\n无易由言，无曰苟矣，莫扪朕舌，言不可逝矣。无言不雠，无德不报。惠于朋友，庶民小子。子孙绳绳，万民靡不承。\r\n视尔友君子，辑柔尔颜，不遐有愆。相在尔室，尚不愧于屋漏。无曰不显，莫予云觏。神之格思，不可度思，矧可射思！\r\n辟尔为德，俾臧俾嘉。淑慎尔止，不愆于仪。不僭不贼，鲜不为则。投我以桃，报之以李。彼童而角，实虹小子。\r\n荏染柔木，言缗之丝。温温恭人，维德之基。其维哲人，告之话言，顺德之行。其维愚人，覆谓我僭。民各有心。\r\n于乎小子，未知臧否。匪手携之，言示之事。匪面命之，言提其耳。借曰未知，亦既抱子。民之靡盈，谁夙知而莫成？\r\n昊天孔昭，我生靡乐。视尔梦梦，我心惨惨。诲尔谆谆，听我藐藐。匪用为教，覆用为虐。借曰未知，亦聿既耄。\r\n于乎，小子，告尔旧止。听用我谋，庶无大悔。天方艰难，曰丧厥国。取譬不远，昊天不忒。回遹其德，俾民大棘。\n\n作者：无名氏",
        "《大雅 · 桑柔》\n菀彼桑柔，其下侯旬，捋采其刘，瘼此下民。不殄心忧，仓兄填兮。倬彼昊天，宁不我矜？\r\n四牡骙骙，旟旐有翩。乱生不夷，靡国不泯。民靡有黎，具祸以烬。于乎有哀，国步斯频。\r\n国步蔑资，天不我将。靡所止疑，云徂何往？君子实维，秉心无竞。谁生厉阶，至今为梗？\r\n忧心殷殷，念我土宇。我生不辰，逢天僤怒。自西徂东，靡所定处。多我觏痻，孔棘我圉。\r\n为谋为毖，乱况斯削。告尔忧恤，诲尔序爵。谁能执热，逝不以濯？其何能淑，载胥及溺。\r\n如彼溯风，亦孔之僾。民有肃心，荓云不逮。好是稼穑，力民代食。稼穑维宝，代食维好？\r\n天降丧乱，灭我立王。降此蟊贼，稼穑卒痒。哀恫中国，具赘卒荒。靡有旅力，以念穹苍。\r\n维此惠君，民人所瞻。秉心宣犹，考慎其相。维彼不顺，自独俾臧。自有肺肠，俾民卒狂。\r\n瞻彼中林，甡甡其鹿。朋友已谮，不胥以谷。人亦有言：进退维谷。\r\n维此圣人，瞻言百里。维彼愚人，覆狂以喜。匪言不能，胡斯畏忌？\r\n维此良人，弗求弗迪。维彼忍心，是顾是复。民之贪乱，宁为荼毒。\r\n大风有隧，有空大谷。维此良人，作为式谷。维彼不顺，征以中垢。\r\n大风有隧，贪人败类。听言则对，诵言如醉。匪用其良，复俾我悖。\r\n嗟尔朋友，予岂不知而作。如彼飞虫，时亦弋获。既之阴女，反予来赫。\r\n民之罔极，职凉善背。为民不利，如云不克。民之回遹，职竞用力。\r\n民之未戾，职盗为寇。凉曰不可，覆背善詈。虽曰匪予，既作尔歌！\n\n作者：无名氏",
        "《大雅 · 云汉》\n倬彼云汉，昭回于天。王曰：于乎！何辜今之人？天降丧乱，饥馑荐臻。靡神不举，靡爱斯牲。圭壁既卒，宁莫我听？\r\n旱既大甚，蕴隆虫虫。不殄禋祀，自郊徂宫。上下奠瘗，靡神不宗。后稷不克，上帝不临。耗斁下土，宁丁我梗。\r\n旱既大甚，则不可推。兢兢业业，如霆如雷。周余黎民，靡有孑遗。昊天上帝，则不我遗。胡不相畏？先祖于摧。\r\n旱既大甚，则不可沮。赫赫炎炎，云我无所。大命近止，靡瞻靡顾。群公先正，则不我助。父母先祖，胡宁忍予？\r\n旱既大甚，涤涤山川。旱魃为虐，如惔如焚。我心惮暑，忧心如熏。群公先正，则不我闻。昊天上帝，宁俾我遯？\r\n旱既大甚，黾勉畏去。胡宁瘨我以旱？憯不知其故。祈年孔夙，方社不莫。昊天上帝，则不我虞。敬恭明神，宜无悔怒。\r\n旱既大甚，散无友纪。鞫哉庶正，疚哉冢宰。趣马师氏，膳夫左右。靡人不周。无不能止，瞻昂昊天，云如何里！\r\n瞻昂昊天，有嘒其星。大夫君子，昭假无赢。大命近止，无弃尔成。何求为我。以戾庶正。瞻昂昊天，曷惠其宁？\n\n作者：无名氏",
        "《大雅 · 嵩高》\n嵩高维岳，骏极于天。维岳降神，生甫及申。维申及甫，维周之翰。四国于蕃。四方于宣。\r\n亹亹申伯，王缵之事。于邑于谢，南国是式。王命召伯，定申伯之宅。登是南邦，世执其功。\r\n王命申伯，式是南邦。因是谢人，以作尔庸。王命召伯，彻申伯土田。王命傅御，迁其私人。\r\n申伯之功，召伯是营。有俶其城，寝庙既成。既成藐藐，王锡申伯。四牡蹻蹻，钩膺濯濯。\r\n王遣申伯，路车乘马。我图尔居，莫如南土。锡尔介圭，以作尔宝。往近王舅，南土是保。\r\n申伯信迈，王饯于郿。申伯还南，谢于诚归。王命召伯，彻申伯土疆。以峙其粻，式遄其行。\r\n申伯番番，既入于谢。徒御啴啴。周邦咸喜，戎有良翰。不显申伯，王之元舅，文武是宪。\r\n申伯之德，柔惠且直。揉此万邦，闻于四国。吉甫作诵，其诗孔硕。其风肆好，以赠申伯。\n\n作者：无名氏",
        "《大雅 · 烝民》\n天生烝民，有物有则。民之秉彝，好是懿德。天监有周，昭假于下。保兹天子，生仲山甫。\r\n仲山甫之德，柔嘉维则。令仪令色，小心翼翼。古训是式，威仪是力。天子是若，明命使赋。\r\n王命仲山甫，式是百辟，缵戎祖考，王躬是保。出纳王命，王之喉舌。赋政于外，四方爰发。\r\n肃肃王命，仲山甫将之。邦国若否，仲山甫明之。既明且哲，以保其身。夙夜匪解，以事一人。\r\n人亦有言，柔则茹之，刚则吐之。维仲山甫，柔亦不茹，刚亦不吐。不侮矜寡，不畏强御。\r\n人亦有言，德輶如毛，民鲜克举之。我仪图之，维仲山甫举之。爱莫助之。衮职有阙，维仲山甫补之。\r\n仲山甫出祖。四牡业业。征夫捷捷，每怀靡及。四牡彭彭，八鸾锵锵。王命仲山甫，城彼东方。\r\n四牡骙骙，八鸾喈喈。仲山甫徂齐，式遄其归。吉甫作诵，穆如清风。仲山甫永怀，以慰其心。\n\n作者：无名氏",
        "《大雅 · 韩奕》\n奕奕梁山，维禹甸之，有倬其道。韩侯受命，王亲命之：缵戎祖考，无废朕命。夙夜匪解，虔共尔位，朕命不易。干不庭方，以佐戎辟。\r\n四牡奕奕，孔修且张。韩侯入觐，以其介圭，入觐于王。王锡韩侯，淑旗绥章，簟茀错衡，玄衮赤舄，钩膺镂锡，鞹鞃浅幭，鞗革金厄。\r\n韩侯出祖，出宿于屠。显父饯之，清酒百壶。其肴维何？炰鳖鲜鱼。其蔌维何？维笋及蒲。其赠维何？乘马路车。笾豆有且。侯氏燕胥。\r\n韩侯取妻，汾王之甥，蹶父之子。韩侯迎止，于蹶之里。百两彭彭，八鸾锵锵，不显其光。诸娣从之，祁祁如云。韩侯顾之，烂其盈门。\r\n蹶父孔武，靡国不到。为韩姞相攸，莫如韩乐。孔乐韩土，川泽訏訏，鲂鱮甫甫，麀鹿噳噳，有熊有罴，有猫有虎。庆既令居，韩姞燕誉。\r\n溥彼韩城，燕师所完。以先祖受命，因时百蛮。王锡韩侯，其追其貊。奄受北国，因以其伯。实墉实壑，实亩实藉。献其貔皮，赤豹黄罴。\n\n作者：无名氏",
        "《大雅 · 江汉》\n江汉浮浮，武夫滔滔。匪安匪游，淮夷来求。既出我车，既设我旟。匪安匪舒，淮夷来铺。\r\n江汉汤汤，武夫洸洸。经营四方，告成于王。四方既平，王国庶定。时靡有争，王心载宁。\r\n江汉之浒，王命召虎：式辟四方，彻我疆土。匪疚匪棘，王国来极。于疆于理，至于南海。\r\n王命召虎：来旬来宣。文武受命，召公维翰。无曰予小子，召公是似。肇敏戎公，用锡尔祉。\r\n釐尔圭瓒，秬鬯一卣。告于文人，锡山土田。于周受命，自召祖命，虎拜稽首：天子万年！\r\n虎拜稽首，对扬王休。作召公考：天子万寿！明明天子，令闻不已，矢其文德，洽此四国。\n\n作者：无名氏",
        "《大雅 · 常武》\n赫赫明明。王命卿士，南仲大祖，大师皇父。整我六师，以修我戎。既敬既戒，惠此南国。\r\n王谓尹氏，命程伯休父，左右陈行。戒我师旅，率彼淮浦，省此徐土。不留不处，三事就绪。\r\n赫赫业业，有严天子。王舒保作，匪绍匪游。徐方绎骚，震惊徐方。如雷如霆，徐方震惊。\r\n王奋厥武，如震如怒。进厥虎臣，阚如虓虎。铺敦淮濆，仍执丑虏。截彼淮浦，王师之所。\r\n王旅啴啴，如飞如翰。如江如汉，如山之苞。如川之流，绵绵翼翼。不测不克，濯征徐国。\r\n王犹允塞，徐方既来。徐方既同，天子之功。四方既平，徐方来庭。徐方不回，王曰还归。\n\n作者：无名氏",
        "《大雅 · 瞻卬》\n瞻卬昊天，则不我惠？孔填不宁，降此大厉。邦靡有定，士民其瘵。蟊贼蟊疾，靡有夷届。罪罟不收，靡有夷瘳！\r\n人有土田，女反有之。人有民人，女覆夺之。此宜无罪，女反收之。彼宜有罪，女覆说之。\r\n哲夫成城，哲妇倾城。懿厥哲妇，为枭为鸱。妇有长舌，维厉之阶！乱匪降自天，生自妇人。匪教匪诲，时维妇寺。\r\n鞫人忮忒，谮始竟背。岂曰不极，伊胡为慝？如贾三倍，君子是识。妇无公事，休其蚕织。\r\n天何以刺？何神不富？舍尔介狄，维予胥忌。不吊不祥，威仪不类。人之云亡，邦国殄瘁！\r\n天之降罔，维其优矣。人之云亡，心之忧矣。天之降罔，维其几矣。人之云亡，心之悲矣！\r\n觱沸槛泉，维其深矣。心之忧矣，宁自今矣？不自我先，不自我后。藐藐昊天，无不可巩。无忝皇祖，式救尔后。\n\n作者：无名氏",
        "《大雅 · 召旻》\n旻天疾威，天笃降丧。瘨我饥馑，民卒流亡。我居圉卒荒。\r\n天降罪罟，蟊贼内讧。昏椓靡共，溃溃回遹，实靖夷我邦。\r\n皋皋訿訿，曾不知其玷。兢兢业业，孔填不宁，我位孔贬。\r\n如彼岁旱，草不溃茂，如彼栖苴。我相此邦，无不溃止。\r\n维昔之富不如时，维今之疚不如兹。彼疏斯粺，胡不自替？职兄斯引。\r\n池之竭矣，不云自频。泉之竭矣，不云自中。溥斯害矣，职兄斯弘，不烖我躬。\r\n昔先王受命，有如召公，日辟国百里，今也日蹙国百里。于乎哀哉！维今之人，不尚有旧！\n\n作者：无名氏",
        "《周颂 · 清庙》\n于穆清庙，肃雍显相。\r\n济济多士，秉文之德。\r\n对越在天，骏奔走在庙。\r\n不显不承，无射于人斯！\n\n作者：无名氏",
        "《周颂 · 维天之命》\n维天之命，于穆不已。\r\n于乎不显，文王之德之纯。\r\n假以溢我，我其收之。\r\n骏惠我文王，曾孙笃之。\n\n作者：无名氏",
        "《周颂 · 维清》\n维清缉熙，文王之典。\r\n肇禋，迄用有成，维周之祯。\n\n作者：无名氏",
        "《周颂 · 烈文》\n烈文辟公，锡兹祉福。\r\n惠我无疆，子孙保之。\r\n无封靡于尔邦，维王其崇之。\r\n念兹戎功，继序其皇之。\r\n无竞维人，四方其训之。\r\n不显维德，百辟其刑之。\r\n于乎前王不忘。\n\n作者：无名氏",
        "《周颂 · 天作》\n天作高山，大王荒之。\r\n彼作矣，文王康之。\r\n彼徂矣岐，有夷之行。\r\n子孙保之。\n\n作者：无名氏",
        "《周颂 · 昊天有成命》\n昊天有成命，二后受之。\r\n成王不敢康，夙夜基命宥密。\r\n于缉熙！单厥心，肆其靖之。\n\n作者：无名氏",
        "《周颂 · 我将》\n我将我享，\r\n维羊维牛，\r\n维天其右之！\r\n仪式刑文王之典，\r\n日靖四方。\r\n伊嘏文王，\r\n既右飨之。\r\n我其夙夜，\r\n畏天之威，\r\n于时保之。\n\n作者：无名氏",
        "《周颂 · 时迈》\n时迈其邦，\r\n昊天其子之，\r\n实右序有周。\r\n薄言震之，\r\n莫不震叠。\r\n怀柔百神，\r\n及河乔岳，\r\n允王维后。\r\n明昭有周，\r\n式序在位。\r\n载戢干戈，\r\n载櫜弓矢。\r\n我求懿德，\r\n肆于时夏，\r\n允王保之！\n\n作者：无名氏",
        "《周颂 · 执竞》\n执竞武王，\r\n无竞维烈。\r\n不显成康，\r\n上帝是皇。\r\n自彼成康，\r\n奄有四方，\r\n斤斤其明。\r\n钟鼓喤喤，\r\n磬筦将将，\r\n降福穰穰。\r\n降福简简，\r\n威仪反反。\r\n既醉既饱，\r\n福禄来反。\n\n作者：无名氏",
        "《周颂 · 思文》\n思文后稷，克配彼天。\r\n立我烝民，莫匪尔极。\r\n贻我来牟，帝命率育，\r\n无此疆尔界。陈常于时夏。\n\n作者：无名氏",
        "《周颂 · 噫嘻》\n噫嘻成王，既昭假尔。\r\n率时农夫，播厥百谷。\r\n骏发尔私，终三十里。\r\n亦服尔耕，十千维耦。\n\n作者：无名氏",
        "《周颂 · 振鹭》\n振鹭于飞，于彼西雝。\r\n我客戾止，亦有斯容。\r\n在彼无恶，在此无斁。\r\n庶几夙夜，以永终誉。\n\n作者：无名氏",
        "《周颂 · 丰年》\n丰年多黍多稌，\r\n亦有高廪，\r\n万亿及秭。\r\n为酒为醴，\r\n烝畀祖妣。\r\n以洽百礼，\r\n降福孔皆。\n\n作者：无名氏",
        "《周颂 · 有瞽》\n有瞽有瞽，\r\n在周之庭。\r\n设业设虡，\r\n崇牙树羽。\r\n应田县鼓，\r\n鞉磬柷圉。\r\n既备乃奏，\r\n箫管备举。\r\n喤喤厥声，\r\n肃雝和鸣，\r\n先祖是听。\r\n我客戾止，\r\n永观厥成。\n\n作者：无名氏",
        "《周颂 · 潜》\n猗与漆沮，潜有多鱼。\r\n有鳣有鲔，鲦鲿鰋鲤。\r\n以享以祀，以介景福。\n\n作者：无名氏",
        "《周颂 · 雝》\n有来雝雝，至止肃肃。\r\n相维辟公，天子穆穆。\r\n于荐广牡，相予肆祀。\r\n假哉皇考！绥予孝子。\r\n宣哲维人，文武维后。\r\n燕及皇天，克昌厥后。\r\n绥我眉寿，介以繁祉，\r\n既右烈考，亦右文母。\n\n作者：无名氏",
        "《周颂 · 载见》\n载见辟王，曰求厥章。\r\n龙旗阳阳，和铃央央。\r\n鞗革有鸧，休有烈光。\r\n率见昭考，以孝以享。\r\n以介眉寿，永言保之。\r\n思皇多祜，烈文辟公。\r\n绥以多福，俾缉熙于纯嘏。\n\n作者：无名氏",
        "《周颂 · 有客》\n有客有客，亦白其马。\r\n有萋有且，敦琢其旅。\r\n有客宿宿，有客信信。\r\n言授之絷，以絷其马。\r\n薄言追之，左右绥之。\r\n既有淫威，降福孔夷。\n\n作者：无名氏",
        "《周颂 · 武》\n于皇武王！\r\n无竞维烈。\r\n允文文王，\r\n克开厥后。\r\n嗣武受之，\r\n胜殷遏刘，\r\n耆定尔功。\n\n作者：无名氏",
        "《周颂 · 闵予小子》\n闵予小子，\r\n遭家不造，\r\n嬛嬛在疚。\r\n于乎皇考，\r\n永世克孝。\r\n念兹皇祖，\r\n陟降庭止。\r\n维予小子，\r\n夙夜敬止。\r\n于乎皇王，\r\n继序思不忘。\n\n作者：无名氏",
        "《周颂 · 访落》\n访予落止，率时昭考。\r\n于乎悠哉，朕未有艾。\r\n将予就之，继犹判涣。\r\n维予小子，未堪家多难。\r\n绍庭上下，陟降厥家。\r\n休矣皇考，以保明其身。\n\n作者：无名氏",
        "《周颂 · 敬之》\n敬之敬之，\r\n天维显思，\r\n命不易哉。\r\n无曰高高在上，\r\n陟降厥士，\r\n日监在兹。\r\n维予小子，\r\n不聪敬止。\r\n日就月将，\r\n学有缉熙于光明。\r\n佛时仔肩，\r\n示我显德行。\n\n作者：无名氏",
        "《周颂 · 小毖》\n予其惩，而毖后患。\r\n莫予荓蜂，自求辛螫。\r\n肇允彼桃虫，拼飞维鸟。\r\n未堪家多难，予又集于蓼。\n\n作者：无名氏",
        "《周颂 · 载芟》\n载芟载柞，\r\n其耕泽泽。\r\n千耦其耘，\r\n徂隰徂畛。\r\n侯主侯伯，\r\n侯亚侯旅。\r\n侯彊侯以，\r\n有嗿其馌。\r\n思媚其妇，\r\n有依其士。\r\n有略其耜，\r\n俶载南亩，\r\n播厥百谷。\r\n实函斯活，\r\n驿驿其达。\r\n有厌其杰，\r\n厌厌其苗，\r\n绵绵其麃。\r\n载获济济，\r\n有实其积，\r\n万亿及秭。\r\n为酒为醴，\r\n烝畀祖妣，\r\n以洽百礼。\r\n有飶其香。\r\n邦家之光。\r\n有椒其馨，\r\n胡考之宁。\r\n匪且有且，\r\n匪今斯今，\r\n振古如兹。\n\n作者：无名氏",
        "《周颂 · 良耜》\n畟畟良耜，\r\n俶载南亩。\r\n播厥百谷，\r\n实函斯活。\r\n或来瞻女，\r\n载筐及筥，\r\n其饟伊黍。\r\n其笠伊纠，\r\n其镈斯赵，\r\n以薅荼蓼。\r\n荼蓼朽止，\r\n黍稷茂止。\r\n获之挃挃，\r\n积之栗栗。\r\n其崇如墉，\r\n其比如栉。\r\n以开百室，\r\n百室盈止，\r\n妇子宁止。\r\n杀时犉牡，\r\n有捄其角。\r\n以似以续，\r\n续古之人。\n\n作者：无名氏",
        "《周颂 · 丝衣》\n丝衣其紑，\r\n载弁俅俅。\r\n自堂徂基，\r\n自羊徂牛，\r\n鼐鼎及鼒，\r\n兕觥其觩。\r\n旨酒思柔。\r\n不吴不敖，\r\n胡考之休。\n\n作者：无名氏",
        "《周颂 · 酌》\n于铄王师，遵养时晦。\r\n时纯熙矣，是用大介。\r\n我龙受之，蹻蹻王之造。\r\n载用有嗣，实维尔公允师。\n\n作者：无名氏",
        "《周颂 · 桓》\n绥万邦，\r\n屡丰年。\r\n天命匪解，\r\n桓桓武王。\r\n保有厥士，\r\n于以四方，\r\n克定厥家。\r\n于昭于天，\r\n皇以间之。\n\n作者：无名氏",
        "《周颂 · 赉》\n文王既勤止，我应受之。\r\n敷时绎思，我徂维求定。\r\n时周之命，于绎思。\n\n作者：无名氏",
        "《周颂 · 般》\n于皇时周！\r\n陟其高山，\r\n嶞山乔岳，\r\n允犹翕河。\r\n敷天之下，\r\n裒时之对。\r\n时周之命。\n\n作者：无名氏",
        "《鲁颂 · 駉》\n駉駉牡马，在坰之野。薄言駉者，有驈有皇，有骊有黄，以车彭彭。思无疆，思马斯臧。\r\n駉駉牡马，在坰之野。薄言駉者，有骓有駓，有骍有骐，以车伾伾。思无期，思马斯才。\r\n駉駉牡马，在坰之野。薄言駉者，有驒有骆，有駵有雒，以车绎绎。思无斁，思马斯作。\r\n駉駉牡马，在坰之野。薄言駉者，有骃有騢，有驔有鱼，以车祛祛。思无邪，思马斯徂。\n\n作者：无名氏",
        "《鲁颂 · 有駜》\n有駜有駜，駜彼乘黄。夙夜在公，在公明明。振振鹭，鹭于下。鼓咽咽，醉言舞。于胥乐兮！\r\n有駜有駜，駜彼乘牡。夙夜在公，在公饮酒。振振鹭，鹭于飞。鼓咽咽，醉言归。于胥乐兮！\r\n有駜有駜，駜彼乘駽。夙夜在公，在公载燕。自今以始，岁其有。君子有榖，诒孙子。于胥乐兮！\n\n作者：无名氏",
        "《鲁颂 · 泮水》\n思乐泮水，薄采其芹。鲁侯戾止，言观其旗。其旗茷茷，鸾声哕哕。无小无大，从公于迈。\r\n思乐泮水，薄采其藻。鲁侯戾止，其马蹻蹻。其马蹻蹻，其音昭昭。载色载笑，匪怒伊教。\r\n思乐泮水，薄采其茆。鲁侯戾止，在泮饮酒。既饮旨酒，永锡难老。顺彼长道，屈此群丑。\r\n穆穆鲁侯，敬明其德。敬慎威仪，维民之则。允文允武，昭假烈祖。靡有不孝，自求伊祜。\r\n明明鲁侯，克明其德。既作泮宫，淮夷攸服。矫矫虎臣，在泮献馘。淑问如皋陶，在泮献囚。\r\n济济多士，克广德心。桓桓于征，狄彼东南。烝烝皇皇，不吴不扬。不告于讻，在泮献功。\r\n角弓其觩。束矢其搜。戎车孔博。徒御无斁。既克淮夷，孔淑不逆。式固尔犹，淮夷卒获。\r\n翩彼飞鸮，集于泮林。食我桑葚，怀我好音。憬彼淮夷，来献其琛。元龟象齿，大赂南金。\n\n作者：无名氏",
        "《鲁颂 · 閟宫》\n閟宫有侐，实实枚枚。赫赫姜嫄，其德不回。上帝是依，无灾无害。弥月不迟，是生后稷。降之百福。黍稷重穋，稙稺菽麦。奄有下国，俾民稼穑。有稷有黍，有稻有秬。奄有下土，缵禹之绪。\r\n后稷之孙，实维大王。居岐之阳，实始剪商。至于文武，缵大王之绪，致天之届，于牧之野。无贰无虞，上帝临女。敦商之旅，克咸厥功。王曰叔父，建尔元子，俾侯于鲁。大启尔宇，为周室辅。\r\n乃命鲁公，俾侯于东。锡之山川，土田附庸。周公之孙，庄公之子。龙旗承祀。六辔耳耳。春秋匪解，享祀不忒。皇皇后帝！皇祖后稷！享以骍牺，是飨是宜。降福既多，周公皇祖，亦其福女。\r\n秋而载尝，夏而楅衡，白牡骍刚。牺尊将将，毛炰胾羹。笾豆大房，万舞洋洋。孝孙有庆。俾尔炽而昌，俾尔寿而臧。保彼东方，鲁邦是常。不亏不崩，不震不腾。三寿作朋，如冈如陵。\r\n公车千乘，朱英绿縢，二矛重弓。公徒三万，贝胄朱綅。烝徒增增，戎狄是膺，荆舒是惩，则莫我敢承！俾尔昌而炽，俾尔寿而富。黄发台背，寿胥与试。俾尔昌而大，俾尔耆而艾。万有千岁，眉寿无有害。\r\n泰山岩岩，鲁邦所詹。奄有龟蒙，遂荒大东。至于海邦，淮夷来同。莫不率从，鲁侯之功。\r\n保有凫绎，遂荒徐宅。至于海邦，淮夷蛮貊。及彼南夷，莫不率从。莫敢不诺，鲁侯是若。\r\n天锡公纯嘏，眉寿保鲁。居常与许，复周公之宇。鲁侯燕喜，令妻寿母。宜大夫庶士，邦国是有。既多受祉，黄发儿齿。\r\n徂来之松，新甫之柏。是断是度，是寻是尺。松桷有舄，路寝孔硕，新庙奕奕。奚斯所作，孔曼且硕，万民是若。\n\n作者：无名氏",
        "《商颂 · 长发》\n濬哲维商，长发其祥。洪水芒芒，禹敷下土方。\r\n外大国是疆，幅陨既长。有娀方将，帝立子生商。\r\n玄王桓拨，受小国是达，受大国是达。\r\n率履不越，遂视既发。相土烈烈。海外有截。\r\n帝命不违，至于汤齐。汤降不遟，圣敬日跻。\r\n昭假遟遟，上帝是祗，帝命式于九围。\r\n受小球大球，为下国缀旒，何天之休？\r\n不竞不絿，不刚不柔。敷政优优，百禄是遒。\r\n受小共大共，为下国骏厖。何天之龙？\r\n敷奏其勇。不震不动，不戁不竦，百禄是总。\r\n武王载旆，有虔秉钺。如火烈烈，则莫我敢曷。\r\n苞有三蘖，莫遂莫达。九有有截，韦顾既伐，昆吾夏桀。\r\n昔在中叶，有震且业。允也天子，降予卿士。\r\n实维阿衡，实左右商王。\n\n作者：无名氏",
        "《国风 · 召南 · 羔羊》\n羔羊之皮，素丝五紽；退食自公，委蛇委蛇。\r\n羔羊之革，素丝五緎；委蛇委蛇，自公退食。\r\n羔羊之缝，素丝五总；委蛇委蛇，退食自公。\n\n作者：无名氏",
        "《国风 · 唐风 · 杕杜》\n有杕之杜，其叶湑湑。独行踽踽。岂无他人？不如我同父。嗟行之人，胡不比焉？人无兄弟，胡不佽焉？\r\n有杕之杜，其叶菁菁。独行睘睘。岂无他人？不如我同姓。嗟行之人，胡不比焉？人无兄弟，胡不佽焉？\n\n作者：无名氏",
        "《周颂 · 臣工》\n嗟嗟臣工，\r\n敬尔在公。\r\n王厘尔成，\r\n来咨来茹。\r\n嗟嗟保介，\r\n维莫之春，\r\n亦又何求？\r\n如何新畲？\r\n于皇来牟，\r\n将受厥明。\r\n明昭上帝，\r\n迄用康年。\r\n命我众人：\r\n庤乃钱镈，\r\n奄观铚艾。\n\n作者：无名氏",
        "《国风 · 邶风 · 二子乘舟》\n二子乘舟，泛泛其景。愿言思子，中心养养！\r\n二子乘舟，泛泛其逝。愿言思子，不瑕有害！\n\n作者：无名氏",
        "《国风 · 郑风 · 羔裘》\n羔裘如濡，洵直且侯。\r\n彼其之子，舍命不渝。\r\n羔裘豹饰，孔武有力。\r\n彼其之子，邦之司直。\r\n羔裘晏兮，三英粲兮。\r\n彼其之子，邦之彦兮。\n\n作者：无名氏",
        "《小雅 · 绵蛮》\n绵蛮黄鸟，止于丘阿。道之云远，我劳如何。饮之食之，教之诲之。命彼后车，谓之载之。\r\n绵蛮黄鸟，止于丘隅。岂敢惮行，畏不能趋。饮之食之，教之诲之。命彼后车，谓之载之。\r\n绵蛮黄鸟，止于丘侧。岂敢惮行，畏不能极。饮之食之，教之诲之。命彼后车，谓之载之。\n\n作者：无名氏",
        "《咏怀八十二首（其一）》\n夜中不能寐，起坐弹鸣琴。\r\n薄帷鉴明月，清风吹我襟。\r\n孤鸿号外野，翔鸟鸣北林。\r\n徘徊将何见？忧思独伤心。\n\n作者：阮籍",
        "《咏怀八十二首（其七十九）》\n林中有奇鸟，自言是凤凰。\r\n清朝饮醴泉，日夕栖山冈。\r\n高鸣彻九州，延颈望八荒。\r\n适逢商风起，羽翼自摧藏。\r\n一去昆仑西，何时复还翔。\r\n但恨处非位，怆悢使心伤。\n\n作者：阮籍",
        "《石灰吟》\n千锤万凿出深山，烈火焚烧若等闲。\r\n粉身碎骨全不怕，要留清白在人间。\n\n作者：于谦",
        "《读陆放翁集》\n诗界千年靡靡风，兵魂销尽国魂空。\r\n集中什九从军乐，亘古男儿一放翁！\n\n作者：梁启超",
        "《题《彷徨》》\n寂寞新文苑，平安旧战场。\r\n两间余一卒，荷戟独彷徨。\n\n作者：鲁迅",
        "《题《呐喊》》\n弄文罹文网，抗世违世情。\r\n积毁可销骨，空留纸上声。\n\n作者：鲁迅",
        "《答客诮》\n无情未必真豪杰，怜子如何不丈夫。\r\n知否兴风狂啸者，回眸时看小於菟？\n\n作者：鲁迅",
        "《官桥柳色》\n桥北桥南千百树，绿烟金穗映清流。\r\n青闺娟眼窥人过，翠染柔丝带雨稠。\r\n没幸章台成别恨，有情灞岸管离愁。\r\n塞垣多少思归客，留着长条赠远游。\n\n作者：朱栴",
        "《池上二绝》\n【其一】\r\n山僧对棋坐，局上竹阴清。\r\n映竹无人见，时闻下子声。\r\n【其二】\r\n小娃撑小艇，偷采白莲回。\r\n不解藏踪迹，浮萍一道开。\n\n作者：白居易",
        "《结爱》\n心心复心心，结爱务在深。\r\n一度欲离别，千回结衣襟。\r\n结妾独守志，结君早归意。\r\n始知结衣裳，不如结心肠。\r\n坐结行亦结，结尽百年月。\n\n作者：孟郊",
        "《晚登三山还望京邑》\n灞涘望长安，河阳视京县。\r\n白日丽飞甍，参差皆可见。\r\n馀霞散成绮，澄江静如练。\r\n喧鸟覆春洲，杂英满芳甸。\r\n去矣方滞淫，怀哉罢欢宴。\r\n佳期怅何许，泪下如流霰。\r\n有情知望乡，谁能鬒不变！\n\n作者：谢脁",
        "《过始宁墅》\n束发怀耿介，逐物遂推迁。\r\n违志似如昨，二纪及兹年。\r\n淄磷谢清旷，疲苶惭贞坚。\r\n拙疾相倚薄，还得静者便。\r\n剖竹守沧海，枉帆过旧山。\r\n山行穷登顿，水涉尽洄㳂。\r\n岩峭岭稠叠，洲萦渚连绵。\r\n白云抱幽石，绿筱媚清涟。\r\n葺宇临回江，筑观基曾巅。\r\n挥手告乡曲，三载期归旋。\r\n且为树枌槚，无令孤愿言。\n\n作者：谢灵运",
        "《凉州馆中与诸判官夜集》\n弯弯月出挂城头，城头月出照凉州。\r\n凉州七里十万家，胡人半解弹琵琶。\r\n琵琶一曲肠堪断，风萧萧兮夜漫漫。\r\n河西幕中多故人，故人别来三五春。\r\n花门楼前见秋草，岂能贫贱相看老。\r\n一生大笑能几回，斗酒相逢须醉倒。\n\n作者：岑参",
        "《赠梁任父同年》\n寸寸山河寸寸金，侉离分裂力谁任。\r\n杜鹃再拜忧天泪，精卫无穷填海心。\n\n作者：黄遵宪",
        "《悲青坂》\n我军青坂在东门，天寒饮马太白窟。\r\n黄头奚儿日向西，数骑弯弓敢驰突。\r\n山雪河冰野萧瑟，青是烽烟白人骨。\r\n焉得附书与我军，忍待明年莫仓卒。\n\n作者：杜甫",
        "《悲陈陶》\n孟冬十郡良家子，血作陈陶泽中水。\r\n野旷天清无战声，四万义军同日死。\r\n群胡归来血洗箭，仍唱胡歌饮都市。\r\n都人回面向北啼，日夜更望官军至。\n\n作者：杜甫",
        "《宝剑吟》\n幽人枕宝剑，殷殷夜有声。\r\n人言剑化龙，直恐兴风霆。\r\n不然愤狂虏，慨然思遐征。\r\n取酒起酹剑，至宝当潜形。\r\n岂无知君者，时来自施行。\r\n一匣有馀地，胡为鸣不平。\n\n作者：陆游",
        "《登西楼怀汤损之》\n杨柳飘飘春思长，绿桥流水绕宫墙。\r\n碧云望断空回首，一半阑干无夕阳。\n\n作者：陈允平",
        "《牧竖》\n牧竖持蓑笠，逢人气傲然。\r\n卧牛吹短笛，耕却傍溪田。\n\n作者：崔道融",
        "《溪居即事》\n篱外谁家不系船，春风吹入钓鱼湾。\r\n小童疑是有村客，急向柴门去却关。\n\n作者：崔道融",
        "《溪上遇雨二首》\n【其一】\r\n回塘雨脚如缫丝，野禽不起沉鱼飞。\r\n耕蓑钓笠取未暇，秋田有望从淋漓。\r\n【其二】\r\n坐看黑云衔猛雨，喷洒前山此独晴。\r\n忽惊云雨在头上，却是山前晚照明。\n\n作者：崔道融",
        "《西施滩》\n宰嚭亡吴国，西施陷恶名。\r\n浣纱春水急，似有不平声。\n\n作者：崔道融",
        "《梅花》\n数萼初含雪，孤标画本难。\r\n香中别有韵，清极不知寒。\r\n横笛和愁听，斜枝倚病看。\r\n朔风如解意，容易莫摧残。\n\n作者：崔道融",
        "《题画》\n碧水丹山映杖藜，夕阳犹在小桥西。\r\n微吟不道惊溪鸟，飞入乱云深处啼。\n\n作者：沈周",
        "《清明日对酒》\n南北山头多墓田，清明祭扫各纷然。\r\n纸灰飞作白蝴蝶，泪血染成红杜鹃。\r\n日落狐狸眠冢上，夜归儿女笑灯前。\r\n人生有酒须当醉，一滴何曾到九泉。\n\n作者：高翥",
        "《秋日》\n庭草衔秋自短长，悲蛩传响答寒螿。\r\n豆花似解通邻好，引蔓殷勤远过墙。\n\n作者：高翥",
        "《村行》\n马穿山径菊初黄，信马悠悠野兴长。\r\n万壑有声含晚籁，数峰无语立斜阳。\r\n棠梨叶落胭脂色，荞麦花开白雪香。\r\n何事吟馀忽惆怅？村桥原树似吾乡。\n\n作者：王禹偁",
        "《清明》\n佳节清明桃李笑，野田荒冢只生愁。\r\n雷惊天地龙蛇蛰，雨足郊原草木柔。\r\n人乞祭馀骄妾妇，士甘焚死不公侯。\r\n贤愚千载知谁是，满眼蓬蒿共一丘。\n\n作者：黄庭坚",
        "《赤壁怀古》\n新破荆州得水军，鼓行夏口气如云。\r\n千艘已共长江崄，百胜安知赤壁焚。\r\n觜距方强要一斗，君臣已定势三分。\r\n古来伐国须观衅，意突成功所未闻。\n\n作者：苏辙",
        "《明日歌》\n明日复明日，明日何其多。\r\n我生待明日，万事成蹉跎。\r\n世人若被明日累，春去秋来老将至。（若一作：苦）\r\n朝看水东流，暮看日西坠。\r\n百年明日能几何？请君听我明日歌。（版本一钱鹤滩）\n明日复明日，明日何其多！\r\n日日待明日，万事成蹉跎。\r\n世人皆被明日累，明日无穷老将至。\r\n晨昏滚滚水东流，今古悠悠日西坠。\r\n百年明日能几何？请君听我明日歌。（版本二文嘉）\n\n作者：钱福",
        "《蹴鞠》\n蹴鞠当场二月天，仙风吹下两婵娟。\r\n汗沾粉面花含露，尘扑娥眉柳带烟。\r\n翠袖低垂笼玉笋，红裙斜曳露金莲。\r\n几回蹴罢娇无力，恨杀长安美少年。\n\n作者：钱福",
        "《昨日歌》\n昨日复昨日，昨日何其好？\r\n昨日之功绩，今日何不为？\r\n今日空想昨日事，今日之空变昨日。\r\n若知今日空欢喜，昨日何不平常事？\r\n多做一些平常事，胜过成功只一日。\r\n莫把昨日当今日，昨日只能为昨日！\n\n作者：文嘉",
        "《今日歌》\n今日复今日，今日何其少！\r\n今日又不为，此事何时了？\r\n人生百年几今日，今日不为真可惜！\r\n若言姑待明朝至，明朝又有明朝事。\r\n为君聊赋《今日诗》，努力请从今日始！\n\n作者：文嘉",
        "《明日歌》\n明日复明日，明日何其多。\r\n我生待明日，万事成蹉跎。\r\n世人苦被明日累，春去秋来老将至。\r\n朝看水东流，暮看日西坠。\r\n百年明日能几何？请君听我明日歌。\n\n作者：文嘉",
        "《寒食城东即事》\n清溪一道穿桃李，演漾绿蒲涵白芷。\r\n溪上人家凡几家，落花半落东流水。\r\n蹴踘屡过飞鸟上，秋千竞出垂杨里。\r\n少年分日作遨游，不用清明兼上巳。\n\n作者：王维",
        "《晚春感事》\n和风薄霭过清明，减尽重裘觉体轻。\r\n正午轩窗无树影，乍晴阡陌有莺声。\r\n酿成西蜀鹅雏酒，煮就东坡玉糁羹。\r\n扪腹翛然出门去，春郊何处不堪行？\n\n作者：陆游",
        "《晚春感事》\n风恶房栊燕子归，雨多山路蕨芽肥。\r\n青餈旋捣作寒食，白葛预裁充暑衣。\r\n稚子日长供课早，故人官达寄书稀。\r\n幽居自喜浑无事，又向湖阴坐钓矶。\n\n作者：陆游",
        "《晚春感事》\n徙倚阑干送落晖，年华冉冉恨依依。\r\n护雏燕子常更出，着雨杨花又懒飞。\r\n已为读书悲眼力，还因揽带叹腰围。\r\n亲朋半作荒郊冢，欲话初心泪满衣。\n\n作者：陆游",
        "《晚春感事》\n少年骑马入咸阳，鹘似身轻蝶似狂；\r\n蹴鞠场边万人看，秋千旗下一春忙。\r\n风光流转浑如昨，志气低摧只自伤。\r\n日永东斋淡无事，闭门扫地独焚香。\n\n作者：陆游",
        "《画》\n远看山有色，近听水无声。\r\n春去花还在，人来鸟不惊。\n\n作者：王维",
        "《赠裴十四》\n朝见裴叔则，朗如行玉山。\r\n黄河落天走东海，万里写入胸怀间。\r\n身骑白鼋不敢度，金高南山买君顾。\r\n徘徊六合无相知，飘若浮云且西去！\n\n作者：李白",
        "《墨萱图 · 其一》\n灿灿萱草花，罗生北堂下。\r\n南风吹其心，摇摇为谁吐？\r\n慈母倚门情，游子行路苦。\r\n甘旨日以疏，音问日以阻。\r\n举头望云林，愧听慧鸟语。\n\n作者：王冕",
        "《墨萱图 · 其二》\n萱草生北堂，颜色鲜且好。\r\n对之有馀饮，背之那可道？\r\n人子孝顺心，岂在荣与槁？\r\n昨宵天雨霜，江空岁华老。\r\n游子未能归，感慨心如捣。\n\n作者：王冕",
        "《室思》\n【其一】\r\n沉阴结愁忧，愁忧为谁兴。\r\n念与君生别，各在天一方。\r\n良会未有期，中心摧且伤。\r\n不聊忧飧食，慊慊常饥空。\r\n端坐而无为，仿佛君容光。\r\n【其二】\r\n峨峨高山首，悠悠万里道。\r\n君去日已远，郁结令人老。\r\n人生一世间，忽若暮春草。\r\n时不可再得，何为自愁恼。\r\n每诵昔鸿恩，贱躯焉足保。\r\n【其三】\r\n浮云何洋洋，愿因通我辞。\r\n飘飖不可寄，徙倚徒相思。\r\n人离皆复会，君独无返期。\r\n自君之出矣，明镜暗不治。\r\n思君如流水，何有穷已时。\r\n【其四】\r\n惨惨时节尽，兰华凋复零。\r\n喟然长叹息，君期慰我情。\r\n展转不能寐，长夜何绵绵。\r\n蹑履起出户，仰观三星连。\r\n自恨志不遂，泣涕如涌泉。\r\n【其五】\r\n思君见巾栉，以益我劳勤。\r\n安得鸿鸾羽，觏此心中人。\r\n诚心亮不遂，掻首立悁悁。\r\n何言一不见，复会无因缘。\r\n故如比目鱼，今隔如参辰。\r\n【其六】\r\n人靡不有初，想君能终之。\r\n别来历年岁，旧恩何可期。\r\n重新而忘故，君子所尤讥。\r\n寄身虽在远，岂忘君须臾。\r\n既厚不为薄，想君时见思。\n\n作者：徐幹",
        "《答刘桢》\n与子别无几，所经未一旬。\r\n我思一何笃，其愁如三春。\r\n虽路在咫尺，难涉如九关。\r\n陶陶朱夏德，草木昌且繁。\n\n作者：徐幹",
        "《与妻别》\n与君结新婚，宿昔当别离。\r\n凉风动秋草，蟋蟀鸣相随。\r\n冽冽寒蝉吟，蝉吟抱枯枝。\r\n枯枝时飞扬，身体忽迁移。\r\n不悲身迁移，但惜岁月驰。\r\n岁月无穷极，会合安可知。\r\n愿为双黄鹄，比翼戏清池。\n\n作者：徐幹",
        "《情诗》\n高殿郁崇崇，广厦凄泠泠。\r\n微风起闺闼，落日照阶庭。\r\n踟躇云屋下，啸歌倚华楹。\r\n君行殊不返，我饰为谁容。\r\n炉薰阖不用，镜匣上尘生。\r\n绮罗失常色，金翠暗无精。\r\n嘉肴既忘御，旨酒亦常停。\r\n顾瞻空寂寂，唯闻燕雀声。\r\n忧思连相属，中心如宿醒。\n\n作者：徐幹",
        "《感事》\n湘山晴色远微微，尽日江头独醉归。\r\n不见两关传露布，尚闻三殿未垂衣。\r\n边筹自古无中下，朝论于今有是非。\r\n日暮平沙秋草乱，一双白鸟避人飞。\n\n作者：袁宏道",
        "《楚辞 · 九辩》\n悲哉！\r\n秋之为气也。\r\n萧瑟兮，草木摇落而变衰。\r\n憭栗兮，若在远行。\r\n登山临水兮，送将归。\r\n泬寥兮，天高而气清；\r\n寂寥兮，收潦而水清。\r\n憯凄增欷兮，薄寒之中人；\r\n怆恍懭悢兮，去故而就新；\r\n坎廪兮，贫士失职而志不平；\r\n廓落兮，羁旅而无友生；\r\n惆怅兮，而私自怜。\r\n燕翩翩其辞归兮，蝉寂漠而无声。\r\n雁廱廱而南游兮，鹍鸡啁哳而悲鸣。\r\n独申旦而不寐兮，哀蟋蟀之宵征。\r\n时亹亹而过中兮，蹇淹留而无成。\r\n悲忧穷戚兮独处廓，有美一人兮心不绎；\r\n去乡离家兮徕远客，超逍遥兮今焉薄！\r\n专思君兮不可化，君不知兮可柰何！\r\n蓄怨兮积思，心烦憺兮忘食事。\r\n愿一见兮道余意，君之心兮与余异。\r\n车既驾兮朅而归，不得见兮心伤悲。\r\n倚结軨兮长太息，涕潺湲兮下沾轼。\r\n慷慨绝兮不得，中瞀乱兮迷惑。\r\n私自怜兮何极？\r\n心怦怦兮谅直。\r\n皇天平分四时兮，窃独悲此廪秋。\r\n白露既下百草兮，奄离披此梧楸。\r\n去白日之昭昭兮，袭长夜之悠悠。\r\n离芳蔼之方壮兮，余萎约而悲愁。\r\n秋既先戒以白露兮，冬又申之以严霜。\r\n收恢台之孟夏兮，然欿傺而沈藏。\r\n叶烟邑而无色兮，枝烦挐而交横。\r\n颜淫溢而将罢兮，柯仿佛而萎黄。\r\n萷櫹椮之可哀兮，形销铄而瘀伤。\r\n惟其纷糅而将落兮，恨其失时而无当。\r\n揽騑辔而下节兮，聊逍遥以相佯。\r\n岁忽忽而遒尽兮，恐余寿之弗将。\r\n悼余生之不时兮，逢此世之俇攘。\r\n澹容与而独倚兮，蟋蟀鸣此西堂。\r\n心怵惕而震荡兮，何所忧之多方。\r\n卬明月而太息兮，步列星而极明。\r\n窃悲夫蕙华之曾敷兮，纷旖旎乎都房。\r\n何曾华之无实兮，从风雨而飞扬！\r\n以为君独服此蕙兮，羌无以异于众芳。\r\n闵奇思之不通兮，将去君而高翔。\r\n心闵怜之惨凄兮，愿一见而有明。\r\n重无怨而生离兮，中结轸而增伤。\r\n岂不郁陶而思君兮？\r\n君之门以九重！\r\n猛犬狺狺而迎吠兮，关梁闭而不通。\r\n皇天淫溢而秋霖兮，后土何时而得漧？\r\n块独守此无泽兮，仰浮云而永叹！\r\n何时俗之工巧兮？\r\n背绳墨而改错！\r\n却骐骥而不乘兮，策驽骀而取路。\r\n当世岂无骐骥兮，诚莫之能善御。\r\n见执辔者非其人兮，故驹跳而远去。\r\n凫雁皆唼夫梁藻兮，凤愈飘翔而高举。\r\n圜凿而方枘兮，吾固知其鉏铻而难入。\r\n众鸟皆有所登栖兮，凤独遑遑而无所集。\r\n愿衔枚而无言兮，尝被君之渥洽。\r\n太公九十乃显荣兮，诚未遇其匹合。\r\n谓骐骥兮安归？\r\n谓凤皇兮安栖？\r\n变古易俗兮世衰，今之相者兮举肥。\r\n骐骥伏匿而不见兮，凤皇高飞而不下。\r\n鸟兽犹知褱德兮，何云贤士之不处？\r\n骥不骤进而求服兮，凤亦不贪喂而妄食。\r\n君弃远而不察兮，虽愿忠其焉得？\r\n欲寂漠而绝端兮，窃不敢忘初之厚德。\r\n独悲愁其伤人兮，冯郁郁其何极？\r\n霜露惨凄而交下兮，心尚幸其弗济。\r\n霰雪雰糅其增加兮，乃知遭命之将至。\r\n愿徼幸而有待兮，泊莽莽与野草同死。\r\n愿自往而径游兮，路壅绝而不通。\r\n欲循道而平驱兮，又未知其所从。\r\n然中路而迷惑兮，自厌按而学诵。\r\n性愚陋以褊浅兮，信未达乎从容。\r\n窃美申包胥之气晟兮，恐时世之不固。\r\n何时俗之工巧兮？\r\n灭规矩而改凿！\r\n独耿介而不随兮，愿慕先圣之遗教。\r\n处浊世而显荣兮，非余心之所乐。\r\n与其无义而有名兮，宁穷处而守高。\r\n食不媮而为饱兮，衣不苟而为温。\r\n窃慕诗人之遗风兮，愿托志乎素餐。\r\n蹇充倔而无端兮，泊莽莽而无垠。\r\n无衣裘以御冬兮，恐溘死不得见乎阳春。\r\n靓杪秋之遥夜兮，心缭悷而有哀。\r\n春秋踔踔而日高兮，然惆怅而自悲。\r\n四时递来而卒岁兮，阴阳不可与俪偕。\r\n白日晼晚其将入兮，明月销铄而减毁。\r\n岁忽忽而遒尽兮，老冉冉而愈弛。\r\n心摇悦而日幸兮，然怊怅而无冀。\r\n中憯恻之凄怆兮，长太息而增欷。\r\n年洋洋以日往兮，老嵺廓而无处。\r\n事亹亹而觊进兮，蹇淹留而踌躇。\r\n何泛滥之浮云兮？\r\n猋廱蔽此明月。\r\n忠昭昭而愿见兮，然霠曀而莫达。\r\n愿皓日之显行兮，云蒙蒙而蔽之。\r\n窃不自料而愿忠兮，或黕点而污之。\r\n尧舜之抗行兮，了冥冥而薄天。\r\n何险巇之嫉妒兮？\r\n被以不慈之伪名。\r\n彼日月之照明兮，尚黯黮而有瑕。\r\n何况一国之事兮，亦多端而胶加。\r\n被荷裯之晏晏兮，然潢洋而不可带。\r\n既骄美而伐武兮，负左右之耿介。\r\n憎愠惀之修美兮，好夫人之慷慨。\r\n众踥蹀而日进兮，美超远而逾迈。\r\n农夫辍耕而容与兮，恐田野之芜秽。\r\n事绵绵而多私兮，窃悼后之危败。\r\n世雷同而炫曜兮，何毁誉之昧昧！\r\n今修饰而窥镜兮，后尚可以窜藏。\r\n愿寄言夫流星兮，羌倏忽而难当。\r\n卒廱蔽此浮云，下暗漠而无光。\r\n尧舜皆有所举任兮，故高枕而自适。\r\n谅无怨于天下兮，心焉取此怵惕？\r\n乘骐骥之浏浏兮，驭安用夫强策？\r\n谅城郭之不足恃兮，虽重介之何益？\r\n邅翼翼而无终兮，忳惛惛而愁约。\r\n生天地之若过兮，功不成而无嶜。\r\n愿沈滞而不见兮，尚欲布名乎天下。\r\n然潢洋而不遇兮，直怐愗而自苦。\r\n莽洋洋而无极兮，忽翱翔之焉薄？\r\n国有骥而不知乘兮，焉皇皇而更索？\r\n甯戚讴于车下兮，桓公闻而知之。\r\n无伯乐之相善兮，今谁使乎誉之？\r\n罔流涕以聊虑兮，惟着意而得之。\r\n纷纯纯之愿忠兮，妒被离而鄣之。\r\n愿赐不肖之躯而别离兮，放游志乎云中。\r\n乘精气之抟抟兮，骛诸神之湛湛。\r\n骖白霓之习习兮，历群灵之丰丰。\r\n左朱雀之茇茇兮，右苍龙之躣躣。\r\n属雷师之阗阗兮，通飞廉之衙衙。\r\n前轻辌之锵锵兮，后辎乘之从从。\r\n载云旗之委蛇兮，扈屯骑之容容。\r\n计专专之不可化兮，愿遂推而为臧。\r\n赖皇天之厚德兮，还及君之无恙。\n\n作者：宋玉",
        "《楚辞 · 九章 · 其四 · 抽思》\n心郁郁之忧思兮，独永叹乎增伤。\r\n思蹇产之不释兮，曼遭夜之方长。\r\n悲秋风之动容兮，何回极之浮浮。\r\n数惟荪之多怒兮，伤余心之懮懮。\r\n愿摇起而横奔兮，览民尤以自镇。\r\n结微情以陈词兮，矫以遗夫美人。\r\n昔君与我诚言兮，曰黄昏以为期。\r\n羌中道而回畔兮，反既有此他志。\r\n憍吾以其美好兮，览余以其修姱。\r\n与余言而不信兮，盖为余而造怒。\r\n愿承闲而自察兮，心震悼而不敢；\r\n悲夷犹而冀进兮，心怛伤之憺憺。\r\n兹历情以陈辞兮，荪详聋而不闻。\r\n固切人之不媚兮，众果以我为患。\r\n初吾所陈之耿著兮，岂至今其庸亡？\r\n何独乐斯之謇謇兮？愿荪美之可完。\r\n望三五以为像兮，指彭咸以为仪。\r\n夫何极而不至兮，故远闻而难亏。\r\n善不由外来兮，名不可以虚作。\r\n孰无施而有报兮，孰不实而有获？\r\n少歌曰：\r\n与美人抽怨兮，并日夜而无正。\r\n憍吾以其美好兮，敖朕辞而不听。\r\n倡曰：\r\n有鸟自南兮，来集汉北。\r\n好姱佳丽兮，牉独处此异域。\r\n既惸独而不群兮，又无良媒在其侧。\r\n道卓远而日忘兮，愿自申而不得。\r\n望北山而流涕兮，临流水而太息。\r\n望孟夏之短夜兮，何晦明之若岁！\r\n惟郢路之辽远兮，魂一夕而九逝。\r\n曾不知路之曲直兮，南指月与列星。\r\n愿径逝而未得兮，魂识路之营营。\r\n何灵魂之信直兮，人之心不与吾心同！\r\n理弱而媒不通兮，尚不知余之从容。\r\n乱曰：\r\n长濑湍流，溯江潭兮。\r\n狂顾南行，聊以娱心兮。\r\n轸石崴嵬，蹇吾愿兮。\r\n超回志度，行隐进兮。\r\n低佪夷犹，宿北姑兮。\r\n烦冤瞀容，实沛徂兮。\r\n愁叹苦神，灵遥思兮。\r\n路远处幽，又无行媒兮。\r\n道思作颂，聊以自救兮。\r\n忧心不遂，斯言谁告兮。\n\n作者：屈原",
        "《楚辞 · 九章 · 其五 · 怀沙》\n滔滔孟夏兮，草木莽莽。\r\n伤怀永哀兮，汨徂南土。\r\n眴兮杳杳，孔静幽默。\r\n郁结纡轸兮，离愍而长鞠。\r\n抚情效志兮，冤屈而自抑。\r\n刓方以为圜兮，常度未替。\r\n易初本迪兮，君子所鄙。\r\n章画志墨兮，前图未改。\r\n内厚质正兮，大人所盛。\r\n巧倕不斫兮，孰察其拨正。\r\n玄文处幽兮，蒙瞍谓之不章；\r\n离娄微睇兮，瞽以为无明。\r\n变白以为黑兮，倒上以为下。\r\n凤皇在笯兮，鸡鹜翔舞。\r\n同糅玉石兮，一概而相量。\r\n夫惟党人鄙固兮，羌不知余之所臧。\r\n任重载盛兮，陷滞而不济。\r\n怀瑾握瑜兮，穷不知所示。\r\n邑犬之群吠兮，吠所怪也。\r\n非俊疑杰兮，固庸态也。\r\n文质疏内兮，众不知余之异采。\r\n材朴委积兮，莫知余之所有。\r\n重仁袭义兮，谨厚以为丰。\r\n重华不可遌兮，孰知余之从容！\r\n古固有不并兮，岂知其何故？\r\n汤禹久远兮，邈而不可慕。\r\n惩违改忿兮，抑心而自强。\r\n离湣而不迁兮，愿志之有像。\r\n进路北次兮，日昧昧其将暮。\r\n舒忧娱哀兮，限之以大故。\r\n乱曰：\r\n浩浩沅﹑湘，分流汨兮。\r\n修路幽蔽，道远忽兮。\r\n曾吟恒悲，永叹慨兮。\r\n世既莫吾知，人心不可谓兮。\r\n怀质抱情，独无正兮。\r\n伯乐既没，骥焉程兮？\r\n万民之生，各有所错兮。\r\n定心广志，余何畏惧兮？\r\n曾伤爰哀，永叹喟兮。\r\n世溷浊莫吾知，人心不可谓兮。\r\n知死不可让，愿勿爱兮。\r\n明告君子，吾将以为类兮。\n\n作者：屈原",
        "《楚辞 · 九章 · 其六 · 思美人》\n思美人兮，揽涕而伫眙。\r\n媒绝路阻兮，言不可结而诒。\r\n蹇蹇之烦冤兮，陷滞而不发。\r\n申旦以舒中情兮，志沈菀而莫达。\r\n愿寄言于浮云兮，遇丰隆而不将。\r\n因归鸟而致辞兮，羌宿高而难当。\r\n高辛之灵盛兮，遭玄鸟而致诒。\r\n欲变节以从俗兮，愧易初而屈志。\r\n独历年而离愍兮，羌冯心犹未化。\r\n宁隐闵而寿考兮，何变易之可为！\r\n知前辙之不遂兮，未改此度。\r\n车既覆而马颠兮，蹇独怀此异路。\r\n勒骐骥而更驾兮，造父为我操之。\r\n迁逡次而勿驱兮，聊假日以须时。\r\n指嶓冢之西隈兮，与纁黄以为期。\r\n开春发岁兮，白日出之悠悠。\r\n吾将荡志而愉乐兮，遵江夏以娱忧。\r\n揽大薄之芳茞兮，搴长洲之宿莽。\r\n惜吾不及古人兮，吾谁与玩此芳草？\r\n解萹薄与杂菜兮，备以为交佩。\r\n佩缤纷以缭转兮，遂萎绝而离异。\r\n吾且儃佪以娱忧兮，观南人之变态。\r\n窃快在中心兮，扬厥凭而不俟。\r\n芳与泽其杂糅兮，羌芳华自中出。\r\n纷郁郁其远承兮，满内而外扬。\r\n情与质信可保兮，羌居蔽而闻章。\r\n令薜荔以为理兮，惮举趾而缘木。\r\n因芙蓉而为媒兮，惮蹇裳而濡足。\r\n登高吾不说兮，入下吾不能。\r\n固朕形之不服兮，然容与而狐疑。\r\n广遂前画兮，未改此度也。\r\n命则处幽，吾将罢兮，愿及白日之未暮。\r\n独茕茕而南行兮，思彭咸之故也。\n\n作者：屈原",
        "《楚辞 · 九章 · 其七 · 惜往日》\n惜往日之曾信兮，受命诏以昭诗。\r\n奉先功以照下兮，明法度之嫌疑。\r\n国富强而法立兮，属贞臣而日娭。\r\n秘密事之载心兮，虽过失犹弗治。\r\n心纯庬而不泄兮，遭谗人而嫉之。\r\n君含怒而待臣兮，不清澈其然否。\r\n蔽晦君之聪明兮，虚惑误又以欺。\r\n弗参验以考实兮，远迁臣而弗思。\r\n信谗谀之溷浊兮，盛气志而过之。\r\n何贞臣之无罪兮，被离谤而见尤。\r\n惭光景之诚信兮，身幽隐而备之。\r\n临沅湘之玄渊兮，遂自忍而沈流。\r\n卒没身而绝名兮，惜壅君之不昭。\r\n君无度而弗察兮，使芳草为薮幽。\r\n焉舒情而抽信兮，恬死亡而不聊。\r\n独鄣壅而蔽隐兮，使贞臣为无由。\r\n闻百里之为虏兮，伊尹烹于庖厨。\r\n吕望屠于朝歌兮，甯戚歌而饭牛。\r\n不逢汤武与桓缪兮，世孰云而知之。\r\n吴信谗而弗味兮，子胥死而后忧。\r\n介子忠而立枯兮，文君寤而追求。\r\n封介山而为之禁兮，报大德之优游。\r\n思久故之亲身兮，因缟素而哭之。\r\n或忠信而死节兮，或訑谩而不疑。\r\n弗省察而按实兮，听谗人之虚辞。\r\n芳与泽其杂糅兮，孰申旦而别之？\r\n何芳草之早夭兮，微霜降而下戒。\r\n谅聪不明而蔽壅兮，使谗谀而日得。\r\n自前世之嫉贤兮，谓蕙若其不可佩。\r\n妒佳冶之芬芳兮，𡠜母姣而自好。\r\n虽有西施之美容兮，谗妒入以自代。\r\n愿陈情以白行兮，得罪过之不意。\r\n情冤见之日明兮，如列宿之错置。\r\n乘骐骥而驰骋兮，无辔衔而自载；\r\n乘氾泭以下流兮，无舟楫而自备。\r\n背法度而心治兮，辟与此其无异。\r\n宁溘死而流亡兮，恐祸殃之有再。\r\n不毕辞而赴渊兮，惜壅君之不识。\n\n作者：屈原",
        "《楚辞 · 九章 · 其九 · 悲回风》\n悲回风之摇蕙兮，心冤结而内伤。\r\n物有微而陨性兮，声有隐而先倡。\r\n夫何彭咸之造思兮，暨志介而不忘！\r\n万变其情岂可盖兮，孰虚伪之可长！\r\n鸟兽鸣以号群兮，草苴比而不芳。\r\n鱼葺鳞以自别兮，蛟龙隐其文章。\r\n故荼荠不同亩兮，兰茞幽而独芳。\r\n惟佳人之永都兮，更统世而自贶。\r\n眇远志之所及兮，怜浮云之相羊。\r\n介眇志之所惑兮，窃赋诗之所明。\r\n惟佳人之独怀兮，折若椒以自处。\r\n曾歔欷之嗟嗟兮，独隐伏而思虑。\r\n涕泣交而凄凄兮，思不眠以至曙。\r\n终长夜之曼曼兮，掩此哀而不去。\r\n寤从容以周流兮，聊逍遥以自恃。\r\n伤太息之愍怜兮，气于邑而不可止。\r\n纠思心以为纕兮，编愁苦以为膺。\r\n折若木以蔽光兮，随飘风之所仍。\r\n存仿佛而不见兮，心踊跃其若汤。\r\n抚佩衽以案志兮，超惘惘而遂行。\r\n岁曶曶其若颓兮，时亦冉冉而将至。\r\n薠蘅槁而节离兮，芳以歇而不比。\r\n怜思心之不可惩兮，证此言之不可聊。\r\n宁溘死而流亡兮，不忍为此之常愁。\r\n孤子吟而抆泪兮，放子出而不还。\r\n孰能思而不隐兮，照彭咸之所闻。\r\n登石峦以远望兮，路眇眇之默默。\r\n入景响之无应兮，闻省想而不可得。\r\n愁郁郁之无快兮，居戚戚而不可解。\r\n心鞿羁而不形兮，气缭转而自缔。\r\n穆眇眇之无垠兮，莽芒芒之无仪。\r\n声有隐而相感兮，物有纯而不可为。\r\n藐蔓蔓之不可量兮，缥绵绵之不可纡。\r\n愁悄悄之常悲兮，翩冥冥之不可娱。\r\n凌大波而流风兮，托彭咸之所居。\r\n上高岩之峭岸兮，处雌霓之标颠。\r\n据青冥而摅虹兮，遂倏忽而扪天。\r\n吸湛露之浮源兮，漱凝霜之雰雰。\r\n依风穴以自息兮，忽倾寤以婵媛。\r\n冯昆仑以瞰雾兮，隐㞶山以清江。\r\n惮涌湍之磕磕兮，听波声之汹汹。\r\n纷容容之无经兮，罔芒芒之无纪。\r\n轧洋洋之无从兮，驰委移之焉止。\r\n漂翻翻其上下兮，翼遥遥其左右。\r\n氾潏潏其前后兮，伴张弛之信期。\r\n观炎气之相仍兮，窥烟液之所积。\r\n悲霜雪之俱下兮，听潮水之相击。\r\n借光景以往来兮，施黄棘之枉策。\r\n求介子之所存兮，见伯夷之放迹。\r\n心调度而弗去兮，刻着志之无适。\r\n曰：吾怨往昔之所冀兮，悼来者之悐悐。\r\n浮江淮而入海兮，从子胥而自适。\r\n望大河之洲渚兮，悲申徒之抗迹。\r\n骤谏君而不听兮，任重石之何益。\r\n心絓结而不解兮，思蹇产而不释。\n\n作者：屈原",
        "《元日》\n高轩暧春色，邃阁媚朝光。\r\n彤庭飞彩旆，翠幌曜明珰。\r\n恭己临四极，垂衣驭八荒。\r\n霜戟列丹陛，丝竹韵长廊。\r\n穆矣熏风茂，康哉帝道昌。\r\n继文遵后轨，循古鉴前王。\r\n草秀故春色，梅艳昔年妆。\r\n巨川思欲济，终以寄舟航。\n\n作者：李世民",
        "《赋得樱桃》\n华林满芳景，洛阳遍阳春。\n朱颜含远日，翠色影长津。\n乔柯啭娇鸟，低枝映美人。\n昔作园中实，今来席上珍。\n\n作者：李世民",
        "《相和歌辞 · 饮马长城窟行》\n塞外悲风切，交河冰已结。\r\n瀚海百重波，阴山千里雪。\r\n迥戍危烽火，层峦引高节。\r\n悠悠卷旆旌，饮马出长城。\r\n寒沙连骑迹，朔吹断边声。\r\n胡尘清玉塞，羌笛韵金钲。\r\n绝寞干戈戢，车徒振原隰。\r\n都尉反龙堆，将军旋马邑。\r\n扬麾氛雾静，纪石功名立。\r\n荒裔一戎衣，云台凯歌入。\n\n作者：李世民",
        "《春江花月夜二首》\n【其一】\r\n暮江平不动，春花满正开。\r\n流波将月去，潮水带星来。\r\n【其二】\r\n夜露含花气，春潭瀁月晖。\r\n汉水逢游女，湘川值两妃。\n\n作者：杨广",
        "《纪辽东二首》\n辽东海北剪长鲸，风云万里清。\r\n方当销锋散马牛，旋师宴镐京。\r\n前歌后舞振军威，饮至解戎衣。\r\n判不徒行万里去，空道五原归。\r\n\r\n秉旄仗节定辽东，俘馘变夷风。\r\n清歌凯捷九都水，归宴洛阳宫。\r\n策功行赏不淹留，全军藉智谋。\r\n讵似南宫复道上，先封雍齿侯。\r\n\n\n作者：杨广",
        "《咏饮马应诏》\n清晨控龙马，弄影出花林。\r\n躞蹀依春涧，联翩度碧浔。\r\n苔流染丝络，水洁写雕簪。\r\n一御瑶池驾，讵忆长城阴。\n\n作者：杨师道",
        "《棹歌行》\n秋江见底清，越女复倾城。\n方舟共采摘，最得可怜名。\n落花流宝珥，微吹动香缨。\n带垂连理湿，棹举木兰轻。\n顺风传细语，因波寄远情。\n谁能结锦缆，薄暮隐长汀。\n\n作者：卢思道",
        "《折杨柳枝歌》\n门前一株枣，岁岁不知老。\r\n阿婆不嫁女，那得孙儿抱。\r\n敕敕和力力，女子临窗织。\r\n不闻机杼声，惟闻女叹息。\r\n问女何所思，问女何所忆？\r\n阿婆许嫁女，今年无消息。\n\n作者：无名氏",
        "《拔蒲二首》\n青蒲衔紫茸，长叶复从风。\r\n与君同舟去，拔蒲五湖中。\r\n\r\n朝发桂兰渚，昼息桑榆下。\r\n与君同拔蒲，竟日不成把。\r\n\n\n作者：无名氏",
        "《雀劳利歌辞》\n雨雪霏霏雀劳利。长觜饱满短觜饥。\n\n作者：无名氏",
        "《折杨柳歌辞》\n【其一】\r\n上马不捉鞭，反折杨柳枝。\r\n蹀座吹长笛，愁杀行客儿。\r\n【其二】\r\n腹中愁不乐，愿作郎马鞭。\r\n出入擐郎臂，蹀座郎膝边。\r\n【其三】\r\n放马两泉泽，忘不著连羁。\r\n担鞍逐马走，何见得马骑。\r\n【其四】\r\n遥看孟津河，杨柳郁婆娑。\r\n我是虏家儿，不解汉儿歌。\r\n【其五】\r\n健儿须快马，快马须健儿。\r\n跸跋黄尘下，然后别雄雌。\n\n作者：无名氏",
        "《惊蛰日雷》\n坤宫半夜一声雷，蛰户花房晓已开。\n野阔风高吹烛灭，电明雨急打窗来。\n顿然草木精神别，自是寒暄气候催。\n惟有石龟并木雁，守株不动任春回。\n\n作者：仇远",
        "《五月六日晴芮君节卞西仲诸友来泛蒲和韵》\n端午凄凉雨压城，忽然端六报新晴。\n素衣尘暗行人老，绿树阴浓曙日明。\n倦眼冥冥浑似雾，忧心悄悄只如酲。\n枇杷荐酒犹堪醉，杏子微酸尚带生。\n\n作者：仇远",
        "《立春》\n山城历日到每迟，新春残腊俱不知。\n若非一鞭醒寒梦，梅柳争春无了时。\n牛刀小试东风手，目中全牛果何有。\n勾芒舁归古庙中，官吏升堂酌春酒。\n\n作者：仇远",
        "《立秋》\n暑赦如闻降德音，一凉欢喜万人心。\r\n虽然未便梧桐落，终是相将蟋蟀吟。\r\n初夜银河正牛女，诘朝红日尾觜参。\r\n朝廷欲觅玄真子，蟹舍渔蓑烟雨深。\n\n作者：方回",
        "《三月二十九日饮杭州路耿同知花园》\n巢燕春泥久已融，虞弦节近鼓薰风。\n枝枝烂熟樱桃紫，朵朵争妍芍药红。\n冠豸霁威贤御史，雕虫得隽老诗翁。\n十分蚕麦今年稔，我辈何妨酒一中。\n\n作者：方回",
        "《梨花》\n仙姿白雪帔青霞，月淡春浓意不邪。\n天上嫦娥人未识，料应清雅似梨花。\n\n作者：方回",
        "《二月朔大雪已五日三首》\n燕山雪花大如席，岂料江南亦见之。\n腊前六出知焉往，却在春风二月时。\n\n作者：方回",
        "《秋大热上七里滩》\n吾生所未见，自古恐亦无。\n秋半不肯凉，赫日炎洪炉。\n沸湍七里滩，触热乘畏途。\n坐船汗如浆，况彼牵挽夫。\n一樯合众力，至数十辈俱。\n踏竿气欲绝，沙立僵且枯。\n西瓜足解渴，割裂青瑶肤。\n焉得大冰盘，沾丐及此徒。\n侥幸据势位，极意求所娱。\n愿回君子心，略念小人躯。\n\n作者：方回",
        "《绝句》\n竹影和诗瘦，梅花入梦香。\r\n可怜今夜月，不肯下西厢。\n\n作者：王庭筠",
        "《古从军行七首》\n白月流银河，三五星芒寒。\n牛马卧草上，帐幕罗云端。\n镦鼓舂容鸣，众飨独鲜欢。\n群虏在吾目，九地攒吾肝。\n\n作者：王逢",
        "《奉谢杨山居宣慰寄遗茧纸》\n明公枉珍遗，开缄霜雪色。\n自非玉女春，必假天孙织。\n剡藤失浮薄，海苔无光泽。\n元是秘府藏，亲向御手得。\n秋风柿叶馆，笔研久荒寂。\n飞来一朵云，列弟厌金碧。\n如何上所赐，波及沧浪客。\n焚香再封裹，还坐翻太息。\n盗发唐昭陵，无复晋墨迹。\n顾兹抱贞素，恬阅世代易。\n尚怜先代时，龙翰溢邦国。\n蚕缫尽输征，鹑结曾不惕。\n吾元本恭俭，世祖膺圣德。\n羊鞟代白麻，遂尔混区域。\n侈用几何年，离乱亦以极。\n明星烂河岳，鸡叫扶桑白。\n当写大宝箴，直上玉阶侧。\n讵敢轻点涴，令人却湔涤。\n\n作者：王逢",
        "《桂花》\n吹老西风粟满梢，天来爽气助挥毫。\n影摇夜月金波碎，香度秋云玉宇高。\n万点娇黄光醉眼，一团冷翠润征袍。\n吟边受用清无尽，独据绳床兴转豪。\n\n作者：尹廷高",
        "《种茄》\n种植便生地，还宜去草莱。\n所期羞膳具，毋吝日滋培。\n雨露恩时及，风霜气莫摧。\n且令根本固，看尔实恢恢。\n\n作者：王冕",
        "《白梅》\n冰雪林中著此身，不同桃李混芳尘。\r\n忽然一夜清香发，散作乾坤万里春。\n\n作者：王冕",
        "《大醉歌》\n明月珠，不可襦。连城璧，不可餔。世间所有皆虚无，百年光景驹过隙，功名富贵将焉如？\n君不见北邙山，石羊石虎排无数。旧时多有帝王坟，今日累累蛰狐兔，残碑断碣为行路。\n又不见秦汉都，百二山河能险固。旧时宫阙亘云霄，今日原田但禾黍。\n古恨新愁迷草树，不如且买葡萄醅。携壶挈榼闲往来，日日大醉春风台，何用感慨生悲哀。\n\n作者：王冕",
        "《幽兰咏》\n光风吹香洗游尘，兰花隐芳莸笑人。翠露沉沉玉环冷，忘言坐视空山春。\n几回清梦度荆楚，欲问三闾杳无所。空将幽意寄离骚，暮云凄堕湘皋雨。\n古怀潇洒千馀年，忠义漫作虚语传。人间蜂蝶何翩翩？抚卷对花空自怜。\n\n作者：王冕",
        "《中吕 · 十二月过尧民歌 · 别情》\n自别后遥山隐隐，更那堪远水粼粼。见杨柳飞绵滚滚，对桃花醉脸醺醺。\r\n透内阁香风阵阵，掩重门暮雨纷纷。怕黄昏忽地又黄昏，不销魂怎能不销魂。\r\n新啼痕压旧啼痕，断肠人忆断肠人。今春，香肌瘦几分，缕带宽三寸。\n\n作者：王实甫",
        "《食西瓜》\n恨无纤手削驼峰，醉嚼寒瓜一百筒。\n半岭花衫粘唾碧，一痕丹血搯肤红。\n香浮笑语牙生水，凉入衣襟骨有风。\n从此安心师老圃，青门何处问穷通。\n\n作者：方一夔",
        "《丁酉仲冬即景十六首雪水煎茶》\n疏花冷蕊映书窗，勾引逋仙蝶梦狂。\n纵使春风吹散后，又随霜月上书囊。\n\n作者：叶颙",
        "《馀杭四月》\n四月馀杭道，一晴生意繁。\r\n朱樱青豆酒，绿草白鹅村。\r\n水满船头滑，风轻袖影翻。\r\n几家蚕事动，寂寂昼门关。\n\n作者：白珽",
        "《续演雅十诗》\n八珍殽龙凤，此出龙凤外。\n荔枝配江䖴，徒夸有风味。\n\n作者：白珽",
        "《题束季博山园二十首》\n落落金弹丸，飞鸟不敢下。\n卢橘不到吴，杨梅同过夏。\n\n作者：牟巘",
        "《斋居》\n晓起坐终日，无人扣竹扉。\n柿因风落早，菊为雨开迟。\n稚子能赊酒，邻翁许借诗。\n白头无别计，空负圣明时。\n\n作者：成廷圭",
        "《江上阻风》\n昨日痴坐庾公楼，今晨祇过桑落洲。\r\n连朝巨浪高似屋，万斛大舸轻于鸥。\r\n青山两岸不可画，绿酒一尊能解忧。\r\n行年五十倦頫仰，愁见京尘扑马头。\n\n作者：宋褧",
        "《初夏》\n竹树吹凉满槛前，南风收雨淡无烟。\r\n晴云一片看如雪，我欲呼来直上天。\n\n作者：吾丘衍",
        "《西瓜诗》\n萍实浮楚江，楚人乃见疑。\n不逢鲁中叟，谁羡耀日姿。\n秋风满淮甸，萦蔓络紫丝。\n邵圃失颜色，翠华射玻瓈。\n当筵鼓金刀，破此倾酒卮。\n玉露滴苍佩，月冰散红犀。\n寄言作歌人，勿咏黄台诗。\n\n作者：吾丘衍",
        "《和散里平章游东安汪伯谅半山亭诗韵》\n丹溪青山冠闽浙，胜游忽聚金台客。朱阑碧槛倚云隈，满地松花踏香雪。\n玉京北望苍烟重，山光水色开天容。咳唾随风落珠玉，葡萄酒艳玻瓈钟。\n逍遥聊作无事饮，倒著接䍠从酩酊。潮生眼缬春风和，月上松萝酒初醒。\n金闺公子玉堂仙，长歌击节音琅然。君不闻香山老子长短三千篇，一金一首鸡林传。\n\n作者：何景福",
        "《赠樊秀才》\n忆昨承恩乞鉴湖，几回清梦谒神都。\n葡萄天马来边徼，粳稻云帆出越吴。\n旸谷吠晨惊蜀犬，神祠乘夜托城狐。\n龙钟卧病空筹策，万里云霄羽翮孤。\n\n作者：吴当",
        "《九华山天台峰新晴晓望》\n一莲峰簇万花红，百里春阴涤晓风。\r\n九十莲华一齐笑，天台人立宝光中。\n\n作者：吴潜",
        "《春夏承湖南佥宪兀颜子中问讯敬用酬上》\n有客湖南去，闻公宪节新。\n坐沾梅子雨，忆别柳条春。\n衡岳瞻朱鸟，湘江咏绿蘋。\n升车访遗逸，问俗愿清淳。\n\n作者：吴克恭",
        "《赠南台察院椽修敬宗管叔坚还台》\n东风吹雨春冥冥，荔子花残梅子青。\n游丝千尺遍江浒，愁挂离人留不住。\n三山中有神仙宅，玉树亭亭照颜色。\n去年相逢眼未知，今日相看重离别。\n修郎修郎多汝贤，曾陪骢马骖后先。\n气岸巉巉隔秋水，皎如宝镜悬青天。\n穾窍洞射幽隐辟，毫末悉露生光妍。\n骏如天马行长空，夭矫弗与凡骨同。\n快如俊鹘下旷野，搏击狡兔追莽风。\n近时上书于主将，意气横出冲晴虹。\n黄金台前马价高，旧时属椽俱英豪。\n如公脱落定应少，我有真眼过方皋。\n邂逅天涯即倾倒，北方之人信然好。\n红颜绿发当妙年，颀而长兮富文藻。\n明月之扇子所遗，上有名字谁其题。\n似欲南薰送北客，赠之寄尔长相思。\n故人新峨獬豸冠，神完气固方大观。\n神仙中人托为侣，彩鹢西去何翩翩。\n我今赠子青云裾，旋当与子催荐书。\n中台选曹定虚左，不负堂堂八尺躯。\n\n作者：李士瞻",
        "《通州道中》\n一片秋云妒太虚，穷荒漠漠走群狐。\n西瓜黄处藤如织，北枣红时树若屠。\n雪塞捣砧人戍远，霜营吹角客愁孤。\n几回兀坐穹庐下，赖有葡萄酒熟初。\n\n作者：汪元量",
        "《杏园》\n好花红白出邻墙，竞赏何妨到夕阳。\n探信屡逢金榜客，看梅稀出碧鸡坊。\n朝霞笼日绡衣薄，晴雪翻风珠酒香。\n我忆城东好庭馆，几陪诗老醉琼觞。\n\n作者：李延兴",
        "《写怀寄吴下一二知己》\n朔风吹庭树，寒雨集杨园。\n此时怀故旧，悽怆不可言。\n忆向吴门道，挟书访遗老。\n两公即相知，把袂日倾倒。\n别来今几龄，白日不留停。\n五见枇杷树，开花拂草亭。\n相思乱心绪，摇摇无定处。\n飘若天上云，随风忽东去。\n知君卧紫烟，清真如晋贤。\n手持玉麈尾，相对谈重玄。\n我若不得志，岩居非本意。\n宝匣剑空鸣，金尊日长醉。\n吐气如长虹，古人敢追踪。\n子云天禄阁，宋玉兰台宫。\n奈何出门去，荆棘满中路。\n当伺天□□，骑龙跃云雾。\n君非知我深，何能说胸襟。\n聊兹写情素，非为庄舄吟。\n\n作者：周砥",
        "《立春》\n宴罢春盘转晓风，乾坤生意浩无穷。\n宿云新卷山前雨，元气淋漓万木中。\n\n作者：周权",
        "《西瓜》\n当年传种非东陵，蒲萄石榴来与并。\n碧壶深贮白沆瀣，霜刃冻割黄水晶。\n豪家宴客侯鲭列，浊酒鲸吞嫌内热。\n此时专席荐冰盆，分与风前满襟雪。\n\n作者：周权",
        "《竹枝歌十首 · 其二》\n百丈牵江江岸长，生愁险处是瞿塘。\r\n猿啼三声齐堕泪，路转九回空断肠。\n\n作者：周巽",
        "《竹枝歌十首 · 其三》\n蜀江水落石槎牙，南船几日到三巴。\r\n云绕巫山不成雨，霜凋锦树胜如霞。\n\n作者：周巽",
        "《竹枝歌十首 · 其四》\n霜叶如花满眼飘，巴童歌驻木兰桡。\r\n水来峡口滩方急，船到夔州路更遥。\n\n作者：周巽",
        "《竹枝歌十首 · 其五》\n夔州日落听啼乌，乱石空围八阵图。\r\n傍渚行行访遗迹，武侯奇才天下无。\n\n作者：周巽",
        "《竹枝歌十首 · 其六》\n巫山秀色碧崔嵬，客子行舟望楚台。\r\n行云行雨几朝暮，不见台前神女来。\n\n作者：周巽",
        "《竹枝歌十首 · 其七》\n叠嶂连云气势高，江心巨石吼洪涛。\r\n怪底终年行路者，艰危如此不辞劳。\n\n作者：周巽",
        "《竹枝歌十首 · 其八》\n锦江一道送春来，梅花落尽桃花开。\r\n无奈客程归未得，树头树尾鸟声哀。\n\n作者：周巽",
        "《竹枝歌十首 · 其九》\n杜宇催归不暂休，宦情羁思两悠悠。\r\n相如此日题桥去，空遣文君吟白头。\n\n作者：周巽",
        "《竹枝歌十首 · 其十》\n江流锦水百花香，落日微吟近草堂。\r\n少陵心苦愁难著，望帝魂消思不忘。\n\n作者：周巽",
        "《过夏国新安县》\n昔年今日度松关，车马崎岖行路难。\r\n瀚海潮喷千浪白，天山风吼万林丹。\r\n气当霜降十分爽，月比中秋一倍寒。\r\n回首三秋如一梦，梦中不觉到新安。\n\n作者：耶律楚材",
        "《又和橙子梅韵》\n可笑人心自短长，谁知个事不囊藏。\n化成橙子舌耽味，幻作梅英鼻觉香。\n金卵似真随变灭，冰魂元假却芬芳。\n唯心识破同根旨，何必临风再举扬。\n\n作者：耶律楚材",
        "《赠高善长一百韵》\n君本辽阳人，家居华表傍。随任来燕然，卜筑金台坊。\n幼蒙父兄训，读书登上庠。大义治三传，左氏为纪纲。\n诗书究微理，易道宗京房。吏学亦精妙，议论如馨香。\n行道有馀力，下笔能诗章。典雅继李杜，浮华笑陈梁。\n当年辟科举，郡国求圭璋。御围屡不捷，在前饶秕糠。\n先生乃医隐，退身慕羲皇。难素透玄旨，针砭能起僵。\n可并华扁迹，可联和缓芳。门生皆良医，西海高名扬。\n昔我知君名，方且王事忙。兵尘隔东西，忽成参与商。\n君初涉洛瀍，我已达燉煌。瀚海浪奔激，金山路彷徨。\n西游几万里，两鬓今苍苍。西方好风土，大率无蚕桑。\n家家植木绵，是为垄种羊。年年旱作魃，未识舞𪄲鴹。\n决水溉田圃，无岁无丰穰。远近无饥人，四野栖馀粮。\n是以农民家，处处皆池塘。飞泉绕曲水，亦可斟流觞。\n早春而晚秋，河中类馀杭。濯足或濯缨，肥水如沧浪。\n杂花间侧柏，园林如绣妆。烂醉蒲萄酒，渴饮石榴浆。\n随分有弦管，巷陌杂优倡。佳人多碧髯，皎皎白衣裳。\n市井安丘坟，畎亩连城隍。货钱无孔郭，卖饭称斤量。\n甘瓜如马首，大者狐可藏。采杏兼食核，餐瓜悉去瓤。\n西瓜大如鼎，半枚已满筐。芭榄贱如枣，可爱白沙糖。\n人生为口腹，何必思吾乡。一住十馀年，物我皆相忘。\n神祖上仙去，圣主登明堂。驲骑徵我归，忝位居岩廊。\n河表寒旧盟，鄜秦成战场。翠华乃南渡，鸾驭声锵锵。\n六军临孟津，偏师出太行。间路入斜谷，南鄙侵寿唐。\n犄角皆受敌，应战实未遑。一旦汴梁破，何足倚金汤。\n下诏求名医，先生隐药囊。驰轺来北阙，失措空仓惶。\n我于群鸡中，忽见孤凤凰。下马执君手，涕泪其如滂。\n我叹白头翁，君亦嗟髯郎。停灯话旧事，谈笑吐肺肠。\n酬酢觅佳句，沉思搜微茫。湛然访医药，预备庸何妨。\n高君略启口，确论闻未尝：「医术与治道，二者元一方。\n武事类药石，文事如膏粱。膏粱日日用，药石藏巾箱。\n一朝有急病，药石施锋铓。病愈速藏药，膏粱复如常。\n缓急寇难作，大剑须长枪。寇止兵弗戢，自焚必不长。\n发表勿攻里，治内无外伤。朝廷有内乱，安可摇边疆。\n疆场或警急，中变决自戕。阴病阳脉生，阳症阴脉亡。\n暴法譬之阴，仁政喻之阳。太平虽日久，恣暴降百殃。\n大乱遍天下，行仁降百祥。一君必二臣，佐使仍参详。\n不殊世间事，烝民无二王。国老似甘草，良将比大黄。\n一缓辅一急，一柔济一刚。病来不速治，安居养豺狼。\n疾作傥无药，遇水泛舟航。病固有寒热，药性分温凉。\n疗热用连糵，理寒宜桂姜。君子与小人，礼刑令相当。\n虚者补其嬴，实者泻其强。扶衰食枸杞，破血服槟榔。\n抑高举其下，天道犹弓张。损馀补不足，贫富无低昂。\n寒多成冷痼，热盛为疮疡。政猛民伤残，政慢贼猖狂。\n保生必求源，胃府为太仓。四时胃为主，端居镇中央。\n朝廷天下本，本固邦家昌。实实而虚虚，其谋元不臧。\n五行不偏胜，所以寿而康。太宗平府兵，是致威要荒。\n未病宜预治，未乱宜预防。贼臣弑君父，祸难生萧墙。\n辨之由不早，即渐成坚霜。心腹尚难治，况复及膏肓。」\n湛然闻此语，不觉兴胡床。谢君赠诲言，苦口如药良。\n问一而得二，和璧并夜光。走笔书新诗，一笑呈龙冈。\n\n作者：耶律楚材",
        "《咏苔》\n露茵叠翠藉闲园，神篆斑斑世未传。\n推到东君翻古画，尽输春色买苔钱。\n\n作者：耶律铸",
        "《送方给事中》\n南风花满荔枝林，路出湖山百嶂深。\n惟有白云长在眼，三千里远寄归心。\n\n作者：徐贲",
        "《广州杂咏和刘主事子高》\n绕门龙眼树森然，香蜡时来海外船。\n木屧蒲葵已成俗，红蕉丹荔不论钱。\n\n作者：徐贲",
        "《菜薖为永嘉余唐卿右司赋》\n远辞华盖居，来卜山阴宅。\r\n乍到俗未谙，久住地旋辟。\r\n屋庐尚朴纯，楹桷谢雕饰。\r\n高营踞山跗，深甃逗泉脉。\r\n檐将狼尾苫，门用鼠筦织。\r\n缺垣唯补萝，圮砌总蒙虉。\r\n编篱限迩邻，树蘖表殊埸。\r\n本来是野性，岂是耽地僻。\r\n学圃欲拟樊，为功敢侔稷。\r\n宁惜劳外形，自甘食馀力。\r\n耕锄限儿课，灌溉当仆役。\r\n破块何畇畇，陈器亦畟畟。\r\n驾许俗士回，屐向邻翁借。\r\n筐筥织湘材，锹锸铸棠液。\r\n卓钁鹰觜利，负蓑猬毛磔。\r\n俯仰疲桔槔，沾洒渍袯襫。\r\n循畦行策镵，偃林卧欹石。\r\n镰披欲芟丘，刈削竟驱砾。\r\n值埠即为坡，遇凹就成洫。\r\n堤崩防密葭，窦隙拒乱棘。\r\n地同农亩计，区学井田画。\r\n长畛纵复横，曲渠广还窄。\r\n接流引馀清，疏沼汇深碧。\r\n架桁秋实垂，篱落夏蔓幂。\r\n雨露加膏腴，粪土发硗瘠。\r\n识种题裹藏，辨类分行植。\r\n莳法常按谱，候时即看历。\r\n蕨芽拳握紫，姜{艹挚}拇骈赤。\r\n两合怜蘮蒘，丛生爱铫芅。\r\n初{艹矜}迸蛰雷，新薹长春{艹涑}。\r\n雀弁萒叶峨，马帚荓茎直。\r\n蔩繁微瓞绵，瓠老枯瓣拆。\r\n芍苗卷龙须，药干拥牛膝。\r\n黄独雪晴收，紫藄露晞摘。\r\n阴阶茂菧苨，下田丰菲蒠。\r\n卷轮木耳垂，攒刺菱角射。\r\n秋茄采更稀，夜韭剪仍殖。\r\n芝芳凝海琼，茭郁点池墨。\r\n枸杞香可醪，竹{⺮姑}熟堪腊。\r\n石皮被柔藫，土酥脍肥菂。\r\n细莼入馔鲈，鲜蒌杂羹鲫。\r\n荼苦蘖与俦，菘脆冰为敌。\r\n菌栌西蜀致，苜蓿大宛得。\r\n长萦荇带流，乱簇蔯丝绎。\r\n芹效野人献，瓜为天子副。\r\n决明才一方，莴苣连数席。\r\n璚縻慰渴心，玉延起羸疾。\r\n蕈毒笑非喜，芥心泣讵戚。\r\n盘根芽埋壤，脱颖笋穿壁。\r\n撷香怜鸡苏，折甘嗜燕麦。\r\n粟腐切方圭，乳饼斫圆璧。\r\n孕子棕受刳，赘聃石被馘。\r\n兔目淘夏槐，鹿角芼腊炙。\r\n菁托诸葛呼，巢以元修斥。\r\n苋褒蔡守清，薇怨周节逆。\r\n邪蒿义所攘，秽荽理堪哑。\r\n薄利嘉拔葵，省谤恶遗薏。\r\n穷餐齑酸黄，俭啖薤留白。\r\n闲情付田园，生意仰膏泽。\r\n荚齐翠疑剪，甲拆绿讶擘。\r\n掩冉烟际姿，葱茜雨馀色。\r\n始掇惜滓染，载涤畏虫螫。\r\n新荐或在笾，薄湘亦须鬲。\r\n求久渐投醝，致爽遽沃醷。\r\n不烦僚友送，敬向先圣释。\r\n对屠夸大嚼，燕客欣小摘。\r\n盘羞不过三，瓮菹当饫百。\r\n未能著蔬经，安敢逾食籍。\r\n旨蓄足山厨，素供过香积。\r\n用兹卒岁年，庶得勤朝夕。\r\n宾魏徐见厌，厄陈颜自怿。\r\n洁畚士耻污，造桥盗怀恤。\r\n抱瓮忿设机，授书诮求益。\r\n纵马因致忧，合蛭遂亡谪。\r\n万钱柳复乞，片金华还掷。\r\n仕知吕侄妄，居味郑人识。\r\n枕肱仲尼乐，伤指范宣阨。\r\n鼎臑固云嘉，食箪亦足适。\r\n敷淡分所安，堪味欲易极。\r\n毋因口体累，遂使愆民德。\n\n作者：徐贲",
        "《思明州》\n刺竹丛丛苦笋生，山禽无数不知名。\n元宵已似春深后，龙眼花开蛤蚧鸣。\n\n作者：陈孚",
        "《平山堂》\n堂上醉翁仙去，芦花雪满汀洲。\n二十四桥烟水，为谁流下扬州。\n\n作者：陈孚",
        "《题曾省元藏温日观葡萄后用温师韵》\n黄金台壮帝王州，我亦曾为汗漫游。\n不入凤池鹓鹭序，依然天地一沙鸥。\n\n作者：陆居仁",
        "《赠叶洞春画葡萄》\n引蔓牵藤寸管头，扶骊剔蚌出风流。\n三千龙女抛珠佩，一个儒生拥碧油。\n莫是前生封即墨，便堪作酒博青州。\n齐奴倘会清妍意，免得红裙逐翠楼。\n\n作者：陈普",
        "《题荔枝》\n大唐置驿贡遐方，火齐虬珠裹蔗浆。\n博得玉环才一笑，教坊曲奏荔枝香。\n\n作者：陶宗仪",
        "《十一月朔大雪节早见雪》\n狂风昨夜吼棱棱，寒压重衾若覆冰。\n节气今朝逢大雪，清晨瓦上雪微凝。\n\n作者：陶宗仪",
        "《立冬》\n早久何当雨，秋深渐入冬。\n黄花犹带露，红叶已随风。\n边思吹寒角，村歌相晚舂。\n篱门日高卧，衰懒愧无功。\n\n作者：陆文圭",
        "《梨花》\n粉香初试晓妆匀，花貌参差是玉真。\n茅屋诗人嗟老去，东风勿送一枝春。\n\n作者：陆文圭",
        "《送郑汝玉归莆关》\n莆关深入海东南，日出先看曙色酣。\n李愿归耕盘谷土，杜陵思乐百花潭。\n到家三月山矾白，入馔千林竹笋甘。\n愧我天涯尚羁旅，乡愁因尔不能堪。\n\n作者：陈高",
        "《送华山隐之宗阳宫》\n江阁鱼龙近，山房雾雨多。\n地清天不暑，池曲水无波。\n笋箨迎书带，樱桃送锦窠。\n呦呦呼伴鹿，唼唼换经鹅。\n养素行编屦，乘闲坐织蓑。\n几篇餐玉法，一帙醮星科。\n香灺沈银叶，衣裾佩紫荷。\n丹光留海月，绛景出松萝。\n醉忆泉浮乳，幽怜石烂柯。\n神君攀绿桂，天女踏青莎。\n邀客登山顶，寻真入涧阿。\n洞箫吹道曲，云纸写鱼歌。\n予发今如此，君心可奈何！\n高谈见明月，为我问娑罗。\n\n作者：马祖常",
        "《虚斋赠四明王道士》\n高斋闻在荔枝林，曲几方床宴坐深。\n大道无形元寓器，至人于物不容心。\n三山云气通寥泬，一室天光入照临。\n我欲壶中收药去，石田瑶草共相寻。\n\n作者：张翥",
        "《送宋倬还南康》\n及此青春还故乡，顺风几日到南康？\n峰连五老出空阔，水接二孤来渺茫。\n徐福楼船能共载，刘安鸡犬亦相将。\n山桃子落都成树，花里应迷旧草堂。\n\n作者：张昱",
        "《寄天香师》\n圆帽顶红毳，方袍搭绛纱。\n海龙邀早饭，山鹿进秋花。\n试墨探倭纸，寻泉斗建茶。\n时抛红豆粒，竹下唤频伽。\n\n作者：张宪",
        "《维扬十咏》\n平山山上构高堂，堂下青芜接大荒。\n堂废山空人不见，冷云秋草卧横冈。\n\n作者：舒頔",
        "《酒》\n曲糵生香出小槽，几人耽酗日陶陶。\n笑吞鹦鹉杯中月，贫与鹔鹴花下袍。\n内府腊传红琥珀，西京秋压紫葡萄。\n杜康仪狄今安在，回首丘陵半是糟。\n\n作者：黄复圭",
        "《雪月梅》\n寒梅开后雪初晴，敛尽残云月又生。\n月映雪时梅更好，梅横月处雪争明。\n羡渠结伴成三白，添我相亲即四清。\n今夕细吟诗说与，来年此际莫寒盟。\n\n作者：杨公远",
        "《送易用昭》\n诗成长是倩人书，最爱东家织翠裾。\n远树断云春雨外，华星明月晚凉初。\n满窗柿叶题都遍，短帽梅花画不如。\n莫向墨池成久别，鹅群还欲谢崇虚。\n\n作者：虞集",
        "《渊明抚松图》\n孤松手自植，保此贞且固。\n微微岁寒心，孰乐我迟暮。\n留侯报韩仇，还寻赤松去。\n后生同一心，成败顾随遇。\n归来抚孤松，犹是晋时树。\n\n作者：杨维桢",
        "《太山高》\n巍乎高哉，太山之山三万八千丈兮，五岳之伯，万山之宗。\n上有云官、霞伯、明星、玉女、金堂、石室高重重。三十六天第一洞，是为蓬玄太空之上穹。\n上帝赐以金箧之玉策，司命下土开群蒙。自从崇伯子，受命告厥功。\n至今七十二君，坛壝留遗踪。触石之云可以一朝雨，天下封突起，化作海岛十二金芙蓉。\n三神尚有刘郎记，五官不受秦皇封。东方有岩名日观，羊角而上千万盘屈，始窥大门小户之天聪。\n黄河西来如线走其下，齐州九点烟灭蒙。秦观见长安，吴观见会稽，周观见洛嵩，圣人登之天下小似东龟蒙。\n夜闻巨灵荡踏西华峰，流血下染洪河红。嵩高不生帝王佐，常山蛇怪两首而三瞳。\n天上金乌下倒景，大星僣晓芒角流妖锋。铁道人，手持一雌一雄双铁龙。\n骑龙天关叩天语，夜拜日驾五色披祥虹。天封地禅礼数绝，徵兵三度谣嵩童。\n博陆侯，狄梁公，虞渊取日扶桑东。太阳当天天下白，照见地下虮虱金头虫。\n金头虫，如蠛蠓。\n\n作者：杨维桢",
        "《茶荔谣》\n阳春播一气，着处成芳菲。\n闽地本荒落，山川亦何奇。\n嬴刘始为郡，望秩暨武夷。\n通仕良鲜少，贡入还稀微。\n晚唐得常公，文化今有遗。\n国初归职方，况复兵革稀。\n圣化溥涵育，生生浩无涯。\n昭陵锐图治，四夷息鞭笞。\n峨峨四谏官，日晏犹彤墀。\n君谟起南服，感知无不为。\n芹曝犹欲献，茶贡讵非宜。\n草木贵多识，荔谱何伤而。\n岂意成滥觞，岁献妨耕犁。\n当年东坡老，作诗叹荔枝。\n诗语似成谶，采茶武夷溪。\n民力固甚惫，卉木且具腓。\n士人作是事，兴言痛心脾。\n闽溪何澍湃，闽山何嵚𡼭。\n彼一草木秀，不惮勤航梯。\n昌黎感二鸟，世道矧益漓。\n我思全盛际，贤书连驲驰。\n公卿项背望，仄席须谋惟。\n十家九诗书，三年下芝泥。\n宣靖名节著，炎绍勋业资。\n乾淳道学称，人物世有之。\n大雅日以丧，迂阔贻世讥。\n茫茫宇宙内，此柄伊谁司。\n后生无典刑，流风砭人肌。\n皇天岂将老，伤哉相沦彝。\n地气有旺歇，回斡应何迟。\n百卉岁发荣，英杰生无时。\n风气谅有开，久矣斯人疲。\n武夷大隐山，自有百世师。\n来哲倘可俟，拳拳留此诗。\n\n作者：熊鉌",
        "《我侬词》\n你侬我侬，忒煞情多，情多处，热如火。把一块泥，捻一个你，塑一个我。\r\n将咱两个，一齐打破，用水调和。再捻一个你，再塑一个我。\r\n我泥中有你，你泥中有我。与你生同一个衾，死同一个椁。\n\n作者：管道升",
        "《秋雨》\n秋雨沉沉酒醒迟，小窗灯火对唐诗。\n是谁隔屋鸣弦管，恰似吴山梦觉时。\n\n作者：赵文",
        "《橙》\n潇湘千树暮林平，风露诗肠快一倾。\n蜜恋金丝仍可意，香分绿蚁最关情。\n洞庭春色元无恙，南国幽姿谩浊清。\n惟办酒船千万斛，棹歌和月卷江声。\n\n作者：刘因",
        "《除日试笔》\n桃红酣雨更精神，久客俄惊节序新。\n好是一年将尽夜，喜看万物又回春。\n元正纪朔还逢甲，榖日祈丰复得辛。\n泰运昭回消劫运，峤南同作太平民。\n\n作者：刘鹗",
        "《题平山堂次黄先生韵》\n虚堂眄平冈，积翠淩天半。\n彷像识瑶台，熹微窥玉案。\n颇疑巨灵力，刬削非一旦。\n森森古树齐，奕奕朝霞烂。\n地近巘易陟，池清莲不蔓。\n莺啼午梦残，客至琴声断。\n胜境契中襟，雅怀知弗畔。\n翛然忘物我，讵肯存崖岸。\n马迹遍幽燕，华颠乐村闬。\n居夷非矫曲，悼猛得前算。\n巇崄世所趋，真淳日雕散。\n跬步视安危，片言几理乱。\n苟能领斯会，未觉身为患。\n嘉谋谅贻厥，岂曰夸殊观。\n\n作者：赵汸",
        "《葡萄》\n满筐圆实骊珠滑，入口甘香冰玉寒。\n若使文园知此味，露华应不乞金盘。\n\n作者：郑允端",
        "《寄》\n舍人楚楚好容仪，玉立清朝白玉墀。\n紫袖窄衫花萼绕，黄金小带荔枝垂。\n彩旗拂柳春班卷，宫漏穿花午仗移。\n朝罢太平无事日，芙蓉叶上好题诗。\n\n作者：萨都剌",
        "《黄河夜雨怀兀颜子方》\n风流俊逸四公子，轻帽短衣过鲁城。\n紫陌东风闲戏马，绿窗明月醉闻莺。\n樱桃花下春中酒，沈水香回夜按筝。\n独有黄河千里客，短篷听雨到天明。\n\n作者：萨都剌",
        "《寄野堂》\n忆昔相逢春莫天，道傍杨柳尽飞绵。\n池鱼出水将三尺，竹笋成林又一年。\n高士已成招隐赋，行人未办买山钱。\n野堂灯火清秋夜，何日联床听雨眠。\n\n作者：萨都剌",
        "《京口城南次集》\n雨深绿叶樱桃肥，日长青草蝴蝶飞。\n江南三月春欲尽，白马王孙游不归。\n\n作者：萨都剌",
        "《到闽二首》\n朔雪蛮烟总备尝，白头才到荔枝乡。\n浮云不阻怀贤意，得扫寒芜拜紫阳。\n\n作者：萨都剌",
        "《留别同年索士岩经历》\n欲落不落天上雪，欲去不去闽中人。红尘香暖荔枝国，白日醉卧芙蓉茵。\n功名富贵傥来物，政事文章奚足珍。人生所贵在知己，四海相逢骨肉亲。\n在知己，宁论千里与万里。志士鸡鸣中夜起，秋雨粼粼剑光紫。\n\n作者：萨都剌",
        "《感旧歌者》\n牡丹红豆艳春天，檀板朱丝锦色笺。\n头白江南一尊酒，无人知是李龟年。\n\n作者：戴表元",
        "《题秋茄图》\n忆昔毗山爱写生，瓜茄任我笔纵横。\n自怜老去翻成拙，学圃今犹学不成。\n\n作者：钱选",
        "《题顾氏长江图》\n天下几人画山水，虎头子孙世莫比。\r\n何年写此《长江图》，多少江山归笔底。\r\n巴陵三峡天所开，远势似向岷峨来。\r\n洞庭潇湘仅毫末，楚客湘君安在哉？江上一朝风雨急，老\r\n我曾来踏舟立。\r\n鼓枻既闻潭畔吟，抱琴复听竹间泣。\r\n别来几日世已非，忽此披图忆曩时。\r\n早知避地多处所，昔逐红尘千里归。\r\n林下一夫巾屦似，亦有舟人与渔子。\r\n能添野老烟波里，便与同生复同死。 \n\n作者：戴良",
        "《松酿酒》\n大夫何事亦餔糟，自恨争名爝火劳。\n春色未香浮蚁绿，雨声先沸老龙膏。\n不须琥珀供灵药，且作珍珠滴小槽。\n傲却岁寒消一醉，凉州空自换葡萄。\n\n作者：谢宗可",
        "《天香阁》\n阑干曲曲乱云封，回首炉峰翠几重。\n上界刚风秋万顷，银河开遍碧芙蓉。\n\n作者：韩性",
        "《马嵬》\n春草坡前万马尘，麝香犹带荔枝新。\n思量前日盘中舞，含笑君王是路人。\n\n作者：魏初",
        "《天宝宫词十二首寓感》\n近臣谐谑似枚皋，侍宴承恩得锦袍。\n扇赐方空描蛱蝶，局看双陆赌樱桃。\n翰林醉进《清平调》，光禄新呈玉色醪。\n密奏君王好将息，昨朝马上打围劳。\n\n作者：顾瑛",
        "《赠道林训上人》\n角鹰一侧目，所视无穹苍，臂鞲索饱非所长。良马一振鬣，所向无穷荒，内闲待秣安可常。\n丈夫心胆塞天地，身与世道为低昂。况从世外发高趣，蓬蒿岂足夸翱翔。\n我怜古道满荆棘，岁晚狐兔争跳梁。今年识君谷水傍，爱君骏气如鹰扬。\n愿君莫如我，学步成踉跄。愿君莫如我，用拙甘六藏。\n茅舍深居，已无马师问梅子，木叶蔽膝，尚有懒瓒知南阳。\n九峰之外天茫茫，寒梅欲花春在霜。兴来拂袖谢丘壑，阔视四海皆吾乡。\n我有解缆歌一章，如击瓦缶无宫商。吴松江上为君歌，一发怒潮卷雪天风狂。\n\n作者：惟则",
        "《思母》\n霜陨芦花泪湿衣，白头无复倚柴扉。\n去年五月黄梅雨，曾典袈裟籴米归。\n\n作者：与恭",
        "《劝酒》\n劝君金屈卮，满酌不须辞。\n花发多风雨，人生足别离。\n\n作者：于武陵",
        "《馀杭醉歌赠吴山人》\n晓幕红襟燕，春城白项乌。只来梁上语，不向府中趋。\n城头坎坎鼓声曙，满庭新种樱桃树。桃花昨夜撩乱开，当轩发色映楼台。\n十千兑得馀杭酒，二月春城长命杯。酒后留君待明月，还将明月送君回。\n\n作者：丁仙芝",
        "《宫中题》\n辇路生春草，上林花发时。\r\n凭高何限意，无复侍臣知。\n\n作者：李昂",
        "《归闲诗二十韵》\n漳北遥开郡，泉南久罢屯。\n归寻初旅寓，喜作旧乡邻。\n好鸟鸣檐竹，村黎爱幕臣。\n土音今听惯，民俗始知淳。\n烽火无传警，江山已净尘。\n天开一岁暖，花发四时春。\n杂卉三冬绿，嘉禾两度新。\n俚歌声靡曼，秫酒味温醇。\n锦苑来丹荔，清波出素鳞。\n芭蕉金剖润，龙眼玉生津。\n蜜取花间露，柑藏树上珍。\n醉宜藷蔗沥，睡稳木棉茵。\n茉莉香篱落，榕阴浃里闉。\n雪霜偏避地，风景独推闽。\n辞国来诸属，于兹缔六亲。\n追随情语好，问馈岁时频。\n相访朝和夕，浑忘越与秦。\n功成在炎域，事定有闲身。\n词赋聊酬和，才名任隐沦。\n呼童多种植，长是此方人。\n\n作者：丁儒",
        "《黄河》\n莫把阿胶向此倾，此中天意固难明。\r\n解通银汉应须曲，才出昆仑便不清。\r\n高祖誓功衣带小，仙人占斗客槎轻。\r\n三千年后知谁在，何必劳君报太平。\n\n作者：罗隐",
        "《西施》\n家国兴亡自有时，吴人何苦怨西施。\r\n西施若解倾吴国，越国亡来又是谁。\n\n作者：罗隐",
        "《题磻溪垂钓图》\n吕望当年展庙谟，直钩钓国更谁如。\n若教生在西湖上，也是须供使宅鱼。\n\n作者：罗隐",
        "《杏花》\n暖气潜催次第春，梅花已谢杏花新。\n半开半落闲园里，何异荣枯世上人。\n\n作者：罗隐",
        "《圣果寺》\n路自中峰上，盘回出薜萝。\n到江吴地尽，隔岸越山多。\n古木丛青霭，遥天浸白波。\n下方城郭近，钟磬杂笙歌。\n\n作者：处默",
        "《寄欧阳詹》\n自从别后减容光，半是思郎半恨郎。\n欲识旧来云髻样，为奴开取缕金箱。\n\n作者：太原妓",
        "《春山夜月》\n春山多胜事，赏玩夜忘归。\n掬水月在手，弄花香满衣。\n兴来无远近，欲去惜芳菲。\n南望鸣钟处，楼台深翠微。\n\n作者：于良史",
        "《诗》\n青鸟衔葡萄，飞上金井栏。\n美人恐惊去，不敢卷帘看。\n\n作者：捧剑仆",
        "《九日与陆处士羽饮茶》\n九日山僧院，东篱菊也黄。\n俗人多泛酒，谁解助茶香。\n\n作者：皎然",
        "《顾渚行寄裴方舟》\n我有云泉邻渚山，山中茶事颇相关。\n鶗鴂鸣时芳草死，山家渐欲收茶子。\n伯劳飞日芳草滋，山僧又是采茶时。\n繇来惯采无近远，阴岭长兮阳崖浅。\n大寒山下叶未生，小寒山中叶初卷。\n吴婉携笼上翠微，蒙蒙香㓨罥春衣。\n迷山乍被落花乱，度水时惊啼鸟飞。\n家园不远乘露摘，归时露彩犹滴沥。\n初看怕出欺玉英，更取煎来胜金液。\n昨夜西峰雨色过，朝寻新茗复如何。\n女宫露涩青芽老，尧市人稀紫笋多。\n紫笋青芽谁得识，日暮采之长太息。\n清泠真人待子元，贮此芳香思何极。\n\n作者：皎然",
        "《风入松》\n西岭松声落日秋，千枝万叶风飗飗。美人援琴弄成曲，写得松间声断续。\n声断续，清我魂，流波坏陵安足论。美人夜坐月明里，含少商兮点清徵。\n风何凄兮飘飘，搅寒松兮又夜起。\n夜未央，曲何长，金徽更促声泱泱。何人此时不得意，意苦弦悲闻客堂。\n\n作者：皎然",
        "《系乐府十二首 · 其九 · 农臣怨》\n农臣何所怨，乃欲干人主。\r\n不识天地心，徒然怨风雨。\r\n将论草木患，欲说昆虫苦。\r\n巡回宫阙傍，其意无由吐。\r\n一朝哭都市，泪尽归田亩。\r\n谣颂若采之，此言当可取。\n\n作者：元结",
        "《咏廿四气诗 · 小满四月中》\n小满气全时，如何靡草衰。\r\n田家私黍稷，方伯问蚕丝。\r\n杏麦修镰钐，錋𦬔竖棘篱。\r\n向来看苦菜，独秀也何为？\n\n作者：元稹",
        "《咏廿四气诗 · 谷雨三月中》\n谷雨春光晓，山川黛色青。\r\n叶间鸣戴胜，泽水长浮萍。\r\n暖屋生蚕蚁，喧风引麦葶。\r\n鸣鸠徒拂羽，信矣不堪听。\n\n作者：元稹",
        "《咏廿四气诗 · 雨水正月中》\n雨水洗春容，平田已见龙。\r\n祭鱼盈浦屿，归雁捧山峰。\r\n云色轻还重，风光淡又浓。\r\n向春入二月，花色影重重。\n\n作者：元稹",
        "《咏廿四气诗 · 惊蛰二月节》\n阳气初惊蛰，韶光大地周。\r\n桃花开蜀锦，鹰老化春鸠。\r\n时候争催迫，萌芽互矩修。\r\n人间务生事，耕种满田畴。\n\n作者：元稹",
        "《咏廿四气诗 · 大雪十一月节》\n积阴成大雪，看处乱霏霏。\r\n玉管鸣寒夜，披书晓绛帷。\r\n黄钟随气改，鴳鸟不鸣时。\r\n何限苍生类，依依惜暮晖。\n\n作者：元稹",
        "《洞庭湖》\n人生除泛海，便到洞庭波。\r\n驾浪沉西日，吞空接曙河。\r\n虞巡竟安在，轩乐讵曾过。\r\n唯有君山下，狂风万古多。\n\n作者：元稹",
        "《梦成之》\n烛暗船风独梦惊，梦君频问向南行。\r\n觉来不语到明坐，一夜洞庭湖水声。\n\n作者：元稹",
        "《春晓》\n半欲天明半未明，醉闻花气睡闻莺。\r\n猧儿撼起钟声动，二十年前晓寺情。\n\n作者：元稹",
        "《离思五首》\n【其一】\r\n自爱残妆晓镜中，环钗漫篸绿丝丛。\r\n须臾日射胭脂颊，一朵红苏旋欲融。\r\n【其二】\r\n山泉散漫绕阶流，万树桃花映小楼。\r\n闲读道书慵未起，水晶帘下看梳头。\r\n【其三】\r\n红罗著压逐时新，吉了花纱嫩曲尘。\r\n第一莫嫌材地弱，些些纰缦最宜人。\r\n【其四】\r\n曾经沧海难为水，除却巫山不是云。\r\n取次花丛懒回顾，半缘修道半缘君。\r\n【其五】\r\n寻常百种花齐发，偏摘梨花与白人。\r\n今日江头两三树，可怜和叶度残春。\n\n作者：元稹",
        "《思归乐》\n山中思归乐，尽作思归鸣。\r\n尔是此山鸟，安得失乡名。\r\n应缘此山路，自古离人征。\r\n阴愁感和气，俾尔从此生。\r\n我虽失乡去，我无失乡情。\r\n惨舒在方寸，宠辱将何惊。\r\n浮生居大块，寻丈可寄形。\r\n身安即形乐，岂独乐咸京。\r\n命者道之本，死者天之平。\r\n安问远与近，何言殇与彭。\r\n君看赵工部，八十支体轻。\r\n交州二十载，一到长安城。\r\n长安不须臾，复作交州行。\r\n交州又累岁，移镇广与荆。\r\n归朝新天子，济济为上卿。\r\n肌肤无瘴色，饮食康且宁。\r\n长安一昼夜，死者如霣星。\r\n丧车四门出，何关炎瘴萦。\r\n况我三十二，百年未半程。\r\n江陵道涂近，楚俗云水清。\r\n遐想玉泉寺，久闻岘山亭。\r\n此去尽绵历，岂无心赏并。\r\n红餐日充腹，碧涧朝析酲。\r\n开门待宾客，寄书安弟兄。\r\n闲穷四声韵，闷阅九部经。\r\n身外皆委顺，眼前随所营。\r\n此意久已定，谁能求苟荣。\r\n所以官甚小，不畏权势倾。\r\n倾心岂不易，巧诈神之刑。\r\n万物有本性，况复人性灵。\r\n金埋无土色，玉坠无瓦声。\r\n剑折有寸利，镜破有片明。\r\n我可俘为囚，我可刃为兵。\r\n我心终不死，金石贯以诚。\r\n此诚患不至，诚至道亦亨。\r\n微哉满山鸟，叫噪何足听。\n\n作者：元稹",
        "《有酒十章》\n有酒有酒歌且哀，江春例早多早梅。樱桃桃李相续开，间以木兰之秀香裴回。\n东风吹尽南风来，莺声渐涩花摧隤。四月清和艳残卉，芍药翻红蒲映水。\n夏龙痡毒雷雨多，蒲叶离披艳红死。红艳犹存榴树花，紫苞欲绽高笋牙。\n笋牙成竹冒霜雪，榴花落地还销歇。万古盈亏相逐行，君看夜夜当窗月。\n荣落亏盈可奈何，生成未遍霜霰过。霜霰过兮复奈何，灵芝夐绝荆棘多。\n荆棘多兮可奈何，可奈何兮终奈何。秦皇尧舜俱腐骨，我可奈何兮又进一杯歌复歌。\n\n作者：元稹",
        "《樱桃花》\n樱桃花，一枝两枝千万朵。花塼曾立摘花人，窣破罗裙红似火。\n\n作者：元稹",
        "《和乐天示杨琼》\n我在江陵少年日，知有杨琼初唤出。\n腰身瘦小歌圆紧，依约年应十六七。\n去年十月过苏州，琼来拜问郎不识。\n青衫玉貌何处去，安得红旗遮头白。\n我语杨琼琼莫语，汝虽笑我我笑汝。\n汝今无复小腰身，不似江陵时好女。\n杨琼为我歌送酒，尔忆江陵县中否。\n江陵王令骨为灰，车来嫁作尚书妇。\n卢戡及第严涧在，其馀死者十八九。\n我今贺尔亦自多，尔得老成余白首。\n\n作者：元稹",
        "《一字至七字诗茶》\n茶，\r\n香叶，嫩芽。\r\n慕诗客，爱僧家。\r\n碾雕白玉，罗织红纱。\r\n铫煎黄蕊色，碗转曲尘花。\r\n夜后邀陪明月，晨前命对朝霞。\r\n洗尽古今人不倦，将知醉后岂堪夸。\n\n作者：元稹",
        "《送从兄郜》\n道路本无限，又应何处逢？\r\n流年莫虚掷，华发不相容。\r\n野渡波摇月，空城雨翳钟。\r\n此心随去马，迢递过千峰。\n\n作者：方干",
        "《赠夏侯评事》\n傍窥盛德与高节，缅想应无前后人。\n讲论参同深到骨，停腾姹女立成银。\n棋功过却杨玄宝，易义精于梅子真。\n朱紫侯门犹不见，可知岐路有风尘。\n\n作者：方干",
        "《途中言事寄居远上人》\n举目时时似故园，乡心自动向谁言。\n白云晓湿寒山寺，红叶夜飞明月村。\n震泽风帆归橘岸，钱塘水府抵城根。\n羡师了达无牵束，竹径生苔掩竹门。\n\n作者：方干",
        "《侯郎中新置西湖》\n远近利民因智力，周回润物像心源。\r\n菰蒲纵感生成惠，鳣鲔那知广大恩。\r\n潋滟清辉吞半郭，萦纡别派入遥村。\r\n砂泉绕石通山脉，岸木黏萍是浪痕。\r\n已见澄来连镜底，兼知极处浸云根。\r\n波涛不起时方泰，舟楫徐行日易昏。\r\n烟雾未应藏岛屿，凫鹥亦解避旌幡。\r\n虽云桃叶歌还醉，却被荷花笑不言。\r\n孤鹤必应思凤诏，凡鱼岂合在龙门。\r\n能将盛事添元化，一夕机谟万古存。\n\n作者：方干",
        "《滕王阁》\n滕王高阁临江渚，佩玉鸣鸾罢歌舞。\r\n画栋朝飞南浦云，珠帘暮卷西山雨。\r\n闲云潭影日悠悠，物换星移几度秋。\r\n阁中帝子今何在？槛外长江空自流。\n\n作者：王勃",
        "《石竹咏》\n萋萋结绿枝，晔晔垂朱英。\r\n常恐零露降，不得全其生。\r\n叹息聊自思，此生岂我情。\r\n昔我未生时，谁者令我萌。\r\n弃置勿重陈，委化何足惊。\n\n作者：王绩",
        "《答武陵田太守》\n仗剑行千里，微躯敢一言。\r\n曾为大梁客，不负信陵恩。\n\n作者：王昌龄",
        "《送郭司仓》\n映门淮水绿，留骑主人心。\r\n明月随良掾，春潮夜夜深。\n\n作者：王昌龄",
        "《从军行七首》\n烽火城西百尺楼，黄昏独坐海风秋。\r\n更吹羌笛关山月，无那金闺万里愁。\n\n作者：王昌龄",
        "《青楼曲二首》\n【其一】\r\n白马金鞍从武皇，旌旗十万宿长杨。\r\n楼头小妇鸣筝坐，遥见飞尘入建章。\r\n【其二】\r\n驰道杨花满御沟，红妆缦绾上青楼。\r\n金章紫绶千馀骑，夫婿朝回初拜侯。\n\n作者：王昌龄",
        "《塞下曲》\n秋风夜渡河，吹却雁门桑。\r\n遥见胡地猎，鞲马宿严霜。\r\n五道分兵去，孤军百战场。\r\n功多翻下狱，士卒但心伤。\n\n作者：王昌龄",
        "《送别》\n杨柳东门树，青青夹御河。\r\n近来攀折苦，应为别离多。\n\n作者：王之涣",
        "《宴词》\n长堤春水绿悠悠，畎入漳河一道流。\r\n莫听声声催去棹，桃溪浅处不胜舟。\n\n作者：王之涣",
        "《春日寓感》\n两衙前后讼堂清，软锦披袍拥鼻行。\n雨后绿苔侵履迹，春深红杏锁莺声。\n因携久酝松醪酒，自煮新抽竹笋羹。\n也解为诗也为政，侬家何似谢宣城。\n\n作者：王延彬",
        "《思君恩》\n小苑莺歌歇，长门蝶舞多。\r\n眼看春又去，翠辇不经过。\n\n作者：令狐楚",
        "《杂曲歌辞 · 少年行四首》\n弓背霞明剑照霜，秋风走马出咸阳。\r\n未收天子河湟地，不拟回头望故乡。\n\n作者：令狐楚",
        "《晚春严少尹与诸公见过》\n松菊荒三径，图书共五车。\r\n烹葵邀上客，看竹到贫家。\r\n鹊乳先春草，莺啼过落花。\r\n自怜黄发暮，一倍惜年华。\n\n作者：王维",
        "《春园即事》\n宿雨乘轻屐，春寒著弊袍。\r\n开畦分白水，间柳发红桃。\r\n草际成棋局，林端举桔槔。\r\n还持鹿皮几，日暮隐蓬蒿。\n\n作者：王维",
        "《辋川别业》\n不到东山向一年，归来才及种春田。\r\n雨中草色绿堪染，水上桃花红欲然。\r\n优娄比丘经论学，伛偻丈人乡里贤。\r\n披衣倒屣且相见，相欢语笑衡门前。\n\n作者：王维",
        "《送沈子归江东 / 送沈子福归江东》\n杨柳渡头行客稀，罟师荡桨向临圻。\r\n唯有相思似春色，江南江北送君归。\n\n作者：王维",
        "《菩提寺禁裴迪来相看说逆贼等凝碧池上作音乐供奉人等举声便一时泪下私成口号诵示裴迪》\n万户伤心生野烟，百僚何日更朝天。\r\n秋槐叶落空宫里，凝碧池头奏管弦。\n\n作者：王维",
        "《送康太守》\n城下沧江水，江边黄鹤楼。\r\n朱阑将粉堞，江水映悠悠。\r\n铙吹发夏口，使君居上头。\r\n郭门隐枫岸，候吏趋芦洲。\r\n何异临川郡，还劳康乐侯。\n\n作者：王维",
        "《春中田园作》\n屋上春鸠鸣，村边杏花白。\r\n持斧伐远扬，荷锄觇泉脉。\r\n归燕识故巢，旧人看新历。\r\n临觞忽不御，惆怅远行客。\n\n作者：王维",
        "《渡河到清河作》\n泛舟大河里，积水穷天涯。\r\n天波忽开拆，郡邑千万家。\r\n行复见城市，宛然有桑麻。\r\n回瞻旧乡国，淼漫连云霞。\n\n作者：王维",
        "《小松》\n小松初数尺，未有直生枝。\n闲即傍边立，看多长却迟。\n\n作者：王建",
        "《寄蜀中薛涛校书》\n万里桥边女校书，枇杷花里闭门居。\r\n扫眉才子知多少，管领春风总不如。\n\n作者：王建",
        "《宫词一百首》\n鱼藻宫中锁翠娥，先皇行处不曾过。\n如今池底休铺锦，菱角鸡头积渐多。\n\n作者：王建",
        "《宫词一百首（其九十）》\n树头树底觅残红，一片西飞一片东。\r\n自是桃花贪结子，错教人恨五更风。\n\n作者：王建",
        "《田家行》\n男声欣欣女颜悦，人家不怨言语别。\r\n五月虽热麦风清，檐头索索缫车鸣。\r\n野蚕作茧人不取，叶间扑扑秋蛾生。\r\n麦收上场绢在轴，的知输得官家足。\r\n不望入口复上身，且免向城卖黄犊。\r\n回家衣食无厚薄，不见县门身即乐。\n\n作者：王建",
        "《辽东行》\n辽东万里辽水曲，古戍无城复无屋。\r\n黄云盖地雪作山，不惜黄金买衣服。\r\n战回各自收弓箭，正西回面家乡远。\r\n年年郡县送征人，将与辽东作丘坂。\r\n宁为草木乡中生，有身不向辽东行。\n\n作者：王建",
        "《渡辽水》\n渡辽水，此去咸阳五千里。\r\n来时父母知隔生，重着衣裳如送死。\r\n亦有白骨归咸阳，营家各与题本乡。\r\n身在应无回渡日，驻马相看辽水傍。 \n\n作者：王建",
        "《次韵和卢先辈避难寺居看牡丹》\n乱后寄僧居，看花恨有馀。\r\n香宜闲静立，态似别离初。\r\n朵密红相照，栏低画不如。\r\n狂风任吹却，最共野人疏。\n\n作者：王驾",
        "《寄夫》\n夫戍边关妾在吴，西风吹妾妾忧夫。\r\n一行书信千行泪，寒到君边衣到无。\n\n作者：王驾",
        "《中秋月》\n登楼仍喜此宵晴，圆魄才观思便清。\n海面乍浮犹隐映，天心高挂最分明。\n片云想有神仙出，回野应无鬼魅形。\n曾向洞庭湖上看，君山半雾水初平。\n\n作者：可朋",
        "《左掖梨花》\n冷艳全欺雪，馀香乍入衣。\n春风且莫定，吹向玉阶飞。\n\n作者：丘为",
        "《留卢秦卿》\n知有前期在，欢如此夜中。\r\n无将故人酒，不及古淳风。\n\n作者：司空曙",
        "《登河中鹳雀楼》\n楼中见千里，楼影入通津。\n烟树遥分陕，山河曲向秦。\n兴亡留白日，今古共红尘。\n鹳雀飞何处，城隅草自春。\n\n作者：司马扎",
        "《宫怨》\n柳色参差掩画楼，晓莺啼送满宫愁。\r\n年年花落无人见，空逐春泉出御沟。\n\n作者：司马扎",
        "《鲁望以躬掇野蔬兼示雅什用以酬谢》\n杖擿春烟暖向阳，烦君为我致盈筐。\r\n深挑乍见牛唇液，细掐徐闻鼠耳香。\r\n紫甲采从泉脉畔，翠牙搜自石根傍。\r\n雕胡饭熟𩝊糊软，不是高人不合尝。\n\n作者：皮日休",
        "《樱桃花》\n婀娜枝香拂酒壶，向阳疑是不融酥。\n晚来嵬峨浑如醉，惟有春风独自扶。\n\n作者：皮日休",
        "《阴雨》\n岚雾今朝重，江山此地深。\n滩声秋更急，峡气晓多阴。\n望阙云遮眼，思乡雨滴心。\n将何慰幽独，赖此北窗琴。\n\n作者：白居易",
        "《闲坐》\n暖拥红炉火，闲搔白发头。\n百年慵里过，万事醉中休。\n有室同摩诘，无儿比邓攸。\n莫论身在日，身后亦无忧。\n\n作者：白居易",
        "《同诸客携酒早看樱桃花》\n晓报樱桃发，春携酒客过。\n绿饧黏盏杓，红雪压枝柯。\n天色晴明少，人生事故多。\n停杯替花语，不醉拟如何。\n\n作者：白居易",
        "《船夜援琴》\n鸟栖鱼不动，月照夜江深。\r\n身外都无事，舟中只有琴。\r\n七弦为益友，两耳是知音。\r\n心静即声淡，其间无古今。\n\n作者：白居易",
        "《  望月有感》\n时难年荒世业空，弟兄羁旅各西东。\r\n田园寥落干戈后，骨肉流离道路中。\r\n吊影分为千里雁，辞根散作九秋蓬。\r\n共看明月应垂泪，一夜乡心五处同。\n\n作者：白居易",
        "《卢侍御与崔评事为予于黄鹤楼置宴宴罢同望》\n江边黄鹤古时楼，劳置华筵待我游。\n楚思淼茫云水冷，商声清脆管弦秋。\n白花浪溅头陀寺，红叶林笼鹦鹉洲。\n总是平生未行处，醉来堪赏醒堪愁。\n\n作者：白居易",
        "《南湖早春》\n风回云断雨初晴，返照湖边暖复明。\r\n乱点碎红山杏发，平铺新绿水蘋生。\r\n翅低白雁飞仍重，舌涩黄鹂语未成。\r\n不道江南春不好，年年衰病减心情。\n\n作者：白居易",
        "《重寄荔枝与杨使君时闻杨使君欲种植故有落句之戏》\n摘来正带凌晨露，寄去须凭下水船。\n映我绯衫浑不见，对公银印最相鲜。\n香连翠叶真堪画，红透青笼实可怜。\n闻道万州方欲种，愁君得吃是何年。\n\n作者：白居易",
        "《西湖晚归回望孤山寺赠诸客》\n柳湖松岛莲花寺，晚动归桡出道场。\r\n卢橘子低山雨重，棕榈叶战水风凉。\r\n烟波澹荡摇空碧，楼殿参差倚夕阳。\r\n到岸请君回首望，蓬莱宫在海中央。\n\n作者：白居易",
        "《江楼晚眺景物鲜奇吟玩成篇寄水部张员外》\n澹烟疏雨间斜阳，江色鲜明海气凉。\r\n蜃散云收破楼阁，虹残水照断桥梁。\r\n风翻白浪花千片，雁点青天字一行。\r\n好著丹青图画取，题诗寄与水曹郎。\n\n作者：白居易",
        "《湖上醉中代诸妓寄严郎中》\n笙歌杯酒正欢娱，忽忆仙郎望帝都。\n借问连宵直南省，何如尽日醉西湖。\n蛾眉别久心知否，鸡舌含多口厌无。\n还有些些惆怅事，春来山路见蘼芜。\n\n作者：白居易",
        "《春题湖上》\n湖上春来似画图，乱峰围绕水平铺。\r\n松排山面千重翠，月点波心一颗珠。\r\n碧毯线头抽早稻，青罗裙带展新蒲。\r\n未能抛得杭州去，一半勾留是此湖。\n\n作者：白居易",
        "《西湖留别》\n征途行色惨风烟，祖帐离声咽管弦。\n翠黛不须留五马，皇恩只许住三年。\n绿藤阴下铺歌席，红藕花中泊妓船。\n处处回头尽堪恋，就中难别是湖边。\n\n作者：白居易",
        "《夜闻贾常州崔湖州茶山境会想羡欢宴因寄此诗》\n遥闻境会茶山夜，珠翠歌钟俱绕身。\r\n盘下中分两州界，灯前合作一家春。\r\n青娥遰舞应争妙，紫笋齐尝各斗新。\r\n自叹花时北窗下，蒲黄酒对病眠人。\n\n作者：白居易",
        "《琴茶》\n兀兀寄形群动内，陶陶任性一生间。\r\n自抛官后春多醉，不读书来老更闲。\r\n琴里知闻唯渌水，茶中故旧是蒙山。\r\n穷通行止长相伴，谁道吾今无往还。\n\n作者：白居易",
        "《池鹤二首 · 其一》\n高竹笼前无伴侣，乱鸡群里有风标。\r\n低头乍恐丹砂落，晒翅常疑白雪消。\r\n转觉鸬鹚毛色下，苦嫌鹦鹉语声娇。\r\n临风一唳思何事，怅望青田云水遥。\n\n作者：白居易",
        "《谈氏外孙生三日喜是男偶吟成篇兼戏呈梦得》\n玉芽珠颗小男儿，罗荐兰汤欲罢时。\r\n芣苢春来盈女手，梧桐老去长孙枝。\r\n庆传媒氏燕先贺，喜报谈家乌预知。\r\n明日贫翁具鸡黍，应须酬赛引雏诗。\n\n作者：白居易",
        "《酬和元九东川路诗十二首 · 其十一 · 望驿台（三月三十日）》\n靖安宅里当窗柳，望驿台前扑地花。\r\n两处春光同日尽，居人思客客思家。\n\n作者：白居易",
        "《寄内》\n条桑初绿即为别，柿叶半红犹未归。\n不如村妇知时节，解为田夫秋捣衣。\n\n作者：白居易",
        "《舟中读元九诗》\n把君诗卷灯前读，诗尽灯残天未明。\r\n眼痛灭灯犹闇坐，逆风吹浪打船声。\n\n作者：白居易",
        "《题东楼前李使君所种樱桃花》\n身入青云无见日，手栽红树又逢春。\n唯留花向楼前著，故故抛愁与后人。\n\n作者：白居易",
        "《思妇眉》\n春风摇荡自东来，折尽樱桃绽尽梅。\n惟馀思妇愁眉结，无限春风吹不开。\n\n作者：白居易",
        "《杭州回舫》\n自别钱塘山水后，不多饮酒懒吟诗。\r\n欲将此意凭回棹，报与西湖风月知。\n\n作者：白居易",
        "《奉和令公绿野堂种花》\n绿野堂开占物华，路人指道令公家。\r\n令公桃李满天下，何用堂前更种花。\n\n作者：白居易",
        "《早春西湖闲游怅然兴怀忆与微之同赏因思在越官重事殷镜湖之游或恐未暇偶成十八韵寄微之》\n上马复呼宾，湖边景气新。\n管弦三数事，骑从十馀人。\n立换登山屐，行携漉酒巾。\n逢花看当妓，遇草坐为茵。\n西日笼黄柳，东风荡白蘋。\n小桥装雁齿，轻浪甃鱼鳞。\n画舫牵徐转，银船酌慢巡。\n野情遗世累，醉态任天真。\n彼此年将老，平生分最亲。\n高天从所愿，远地得为邻。\n云树分三驿，烟波限一津。\n翻嗟寸步隔，却厌尺书频。\n浙右称雄镇，山阴委重臣。\n贵垂长紫绶，荣驾大朱轮。\n出动刀枪队，归生道路尘。\n雁惊弓易散，鸥怕鼓难驯。\n百吏瞻相面，千夫捧拥身。\n自然闲兴少，应负镜湖春。\n\n作者：白居易",
        "《寄题馀杭郡楼兼呈裴使君》\n官历二十政，宦游三十秋。\n江山与风月，最忆是杭州。\n北郭沙堤尾，西湖石岸头。\n绿觞春送客，红烛夜回舟。\n不敢言遗爱，空知念旧游。\n凭君吟此句，题向望涛楼。\n\n作者：白居易",
        "《秦中吟十首 · 其三· 伤宅》\n谁家起甲第，朱门大道边。\r\n丰屋中栉比，高墙外回环。\r\n累累六七堂，栋宇相连延。\r\n一堂费百万，郁郁起青烟。\r\n洞房温且清，寒暑不能干。\r\n高堂虚且迥，坐卧见南山。\r\n绕廊柴藤架，夹砌红药栏。\r\n攀枝摘樱桃，带花移牡丹。\r\n主人此中坐，十载为大官。\r\n厨有臭败肉，库有贯朽钱。\r\n谁能将我语，问尔骨肉间。\r\n岂无穷贱者，忍不救饥寒。\r\n如何奉一身，直欲保千年。\r\n不见马家宅，今作奉诚园。\n\n作者：白居易",
        "《自蜀江至洞庭湖口有感而作》\n江从西南来，浩浩无旦夕。\r\n长波逐若泻，连山凿如劈。\r\n千年不壅溃，万姓无垫溺。\r\n不尔民为鱼，大哉禹之绩。\r\n导岷既艰远，距海无咫尺。\r\n胡为不讫功，馀水斯委积。\r\n洞庭与青草，大小两相敌。\r\n混合万丈深，淼茫千里白。\r\n每岁秋夏时，浩大吞七泽。\r\n水族窟穴多，农人土地窄。\r\n我今尚嗟叹，禹岂不爱惜。\r\n邈未究其由，想古观遗迹。\r\n疑此苗人顽，恃险不终役。\r\n帝亦无奈何，留患与今昔。\r\n水流天地内，如身有血脉。\r\n滞则为疽疣，治之在针石。\r\n安得禹复生，为唐水官伯。\r\n手提倚天剑，重来亲指画。\r\n疏河似剪纸，决壅同裂帛。\r\n渗作膏腴田，踏平鱼鳖宅。\r\n龙宫变闾里，水府生禾麦。\r\n坐添百万户，书我司徒籍。\n\n作者：白居易",
        "《栽松二首》\n【其一】\r\n小松未盈尺，心爱手自移。\r\n苍然涧底色，云湿烟霏霏。\r\n栽植我年晚，长成君性迟。\r\n如何过四十，种此数寸枝。\r\n得见成阴否，人生七十稀。\r\n【其二】\r\n爱君抱晚节，怜君含直文。\r\n欲得朝朝见，阶前故种君。\r\n知君死则已，不死会凌云。\n\n作者：白居易",
        "《寒食野望吟》\n丘墟郭门外，寒食谁家哭。\r\n风吹旷野纸钱飞，古墓垒垒春草绿。\r\n棠梨花映白杨树，尽是死生离别处。\r\n冥寞重泉哭不闻，萧萧暮雨人归去。\n\n作者：白居易",
        "《元家花》\n今日元家宅，樱桃发几枝。\n稀稠与颜色，一似去年时。\n失却东园主，春风可得知。\n\n作者：白居易",
        "《忆旧游 · 寄刘苏州》\n忆旧游，旧游安在哉。旧游之人半白首，旧游之地多苍苔。\r\n江南旧游凡几处，就中最忆吴江隈。长洲苑绿柳万树，齐云楼春酒一杯。\r\n阊门晓严旗鼓出，皋桥夕闹船舫回。修蛾慢脸灯下醉，急管繁弦头上催。\r\n六七年前狂烂熳，三千里外思裴回。李娟张态一春梦，周五殷三归夜台。\r\n虎丘月色为谁好，娃宫花枝应自开。赖得刘郎解吟咏，江山气色合归来。\n\n作者：白居易",
        "《咏兴五首解印出公府》\n小庭亦有月，小院亦有花。\n可怜好风景，不解嫌贫家。\n菱角执笙簧，谷儿抹琵琶。\n红绡信手舞，紫绡随意歌。\n村歌与社舞，客哂主人夸。\n但问乐不乐，岂在钟鼓多。\n客告暮将归，主称日未斜。\n请客稍深酌，愿见朱颜酡。\n客知主意厚，分数随口加。\n堂上烛未秉，座中冠已峨。\n左顾短红袖，右命小青娥。\n长跪谢贵客，蓬门劳见过。\n客散有馀兴，醉卧独吟哦。\n幕天而席地，谁奈刘伶何。\n\n作者：白居易",
        "《采莲曲》\n菱叶萦波荷飐风，荷花深处小船通。\r\n逢郎欲语低头笑，碧玉搔头落水中。\n\n作者：白居易",
        "《新乐府 · 太行路》\n太行之路能摧车，若比人心是坦途。\r\n巫峡之水能覆舟，若比人心是安流。\r\n人心好恶苦不常，好生毛羽恶生疮。\r\n与君结发未五载，岂期牛女为参商。\r\n古称色衰相弃背，当时美人犹怨悔。\r\n何况如今鸾镜中，妾颜未改君心改。\r\n为君熏衣裳，君闻兰麝不馨香。\r\n为君盛容饰，君看金翠无颜色。\r\n行路难，难重陈。\r\n人生莫作妇人身，百年苦乐由他人。\r\n行路难，难于山，险于水。\r\n不独人间夫与妻，近代君臣亦如此。\r\n君不见：左纳言，右纳史；朝承恩，暮赐死。\r\n行路难，不在水，不在山，只在人情反复间！\n\n作者：白居易",
        "《长城》\n秦帝防胡虏，关心倍可嗟。\n一人如有德，四海尽为家。\n往事乾坤在，荒基草木遮。\n至今徒者骨，犹自哭风沙。\n\n作者：朱庆馀",
        "《送唐中丞开淘西湖夏日游泛因书示郡人》\n萍岸新淘见碧霄，中流相去忽成遥。\r\n空馀孤屿来诗景，无复横槎碍柳条。\r\n红旆路幽山翠湿，锦帆风起浪花飘。\r\n共知浸润同雷泽，何虑川源有旱苗。\n\n作者：朱庆馀",
        "《题竹林寺》\n岁月人间促，烟霞此地多。\r\n殷勤竹林寺，能得几回过。\n\n作者：朱放",
        "《桂州腊夜》\n坐到三更尽，归仍万里赊。\r\n雪声偏傍竹，寒梦不离家。\r\n晓角分残漏，孤灯落碎花。\r\n二年随骠骑，辛苦向天涯。\n\n作者：戎昱",
        "《寄太常王少卿》\n别后西风起，新蝉坐卧闻。\n秋天静如水，远岫碧侵云。\n雅饮纯和气，清吟冰雪文。\n想思重回首，梧叶下纷纷。\n\n作者：李山甫",
        "《赋得长城斑竹杖》\n秦兴版筑时，剪伐不知谁。\r\n异代馀根在，幽人得手持。\r\n细看生古意，闲倚动边思。\r\n莫作鸠形并，空将鹤发期。\n\n作者：李频",
        "《过长江伤贾岛》\n忽从一宦远流离，无罪无人子细知。\n到得长江闻杜宇，想君魂魄也相随。\n\n作者：李频",
        "《奉酬路五郎中院长新除工部员外见简》\n一门同秘省，万里作长城。\n问绢莲花府，扬旗细柳营。\n词锋偏却敌，草奏直论兵。\n何幸新诗赠，真输小谢名。\n\n作者：李嘉祐",
        "《寄王舍人竹楼》\n傲吏身闲笑五侯，西江取竹起高楼。\n南风不用蒲葵扇，纱帽闲眠对水鸥。\n\n作者：李嘉祐",
        "《扈从登封途中作》\n帐殿郁崔嵬，仙游实壮哉。\n晓云连幕卷，夜火杂星回。\n谷暗千旗出，山鸣万乘来。\n扈从良可赋，终乏掞天才。\n\n作者：宋之问",
        "《洞庭湖》\n地尽天水合，朝及洞庭湖。\n初日当中涌，莫辨东西隅。\n晶耀目何在，滢荧心欲无。\n灵光晏海若，游气耿天吴。\n张乐轩皇至，征苗夏禹徂。\n楚臣悲落叶，尧女泣苍梧。\n野积九江润，山通五岳图。\n风恬鱼自跃，云夕雁相呼。\n独此临泛漾，浩将人代殊。\n永言洗氛浊，卒岁为清娱。\n要使功成退，徒劳越大夫。\n\n作者：宋之问",
        "《度关山》\n雁塞日初晴，狐关雪复平。\n危楼缘广漠，古窦傍长城。\n拂剑金星出，弯弧玉羽鸣。\n谁知系虏者，贾谊是书生。\n\n作者：李端",
        "《登兖州城楼》\n东郡趋庭日，南楼纵目初。\r\n浮云连海岳，平野入青徐。\r\n孤嶂秦碑在，荒城鲁殿馀。\r\n从来多古意，临眺独踌躇。\n\n作者：杜甫",
        "《秦州杂诗二十首（其十九）》\n凤林戈未息，鱼海路常难。\r\n候火云烽峻，悬军幕井干。\r\n风连西极动，月过北庭寒。\r\n故老思飞将，何时议筑坛。\n\n作者：杜甫",
        "《梅雨》\n南京西浦道，四月熟黄梅。\r\n湛湛长江去，冥冥细雨来。\r\n茅茨疏易湿，云雾密难开。\r\n竟日蛟龙喜，盘涡与岸回。\n\n作者：杜甫",
        "《和裴迪登新津寺寄王侍郎》\n何限倚山木，吟诗秋叶黄。\r\n蝉声集古寺，鸟影度寒塘。\r\n风物悲游子，登临忆侍郎。\r\n老夫贪佛日，随意宿僧房。\n\n作者：杜甫",
        "《观李固请司马弟山水图三首（其二）》\n方丈浑连水，天台总映云。\r\n人间长见画，老去恨空闻。\r\n范蠡舟偏小，王乔鹤不群。\r\n此生随万物，何路出尘氛。\n\n作者：杜甫",
        "《水槛遣心（其一）》\n去郭轩楹敞，无村眺望赊。\r\n澄江平少岸，幽树晚多花。\r\n细雨鱼儿出，微风燕子斜。\r\n城中十万户，此地两三家。\n\n作者：杜甫",
        "《水槛遣心（其二）》\n蜀天常夜雨，江槛已朝晴。\r\n叶润林塘密，衣干枕席清。\r\n不堪祗老病，何得尚浮名。\r\n浅把涓涓酒，深凭送此生。\n\n作者：杜甫",
        "《题玄武禅师屋壁》\n何年顾虎头，满壁画瀛州。\r\n赤日石林气，青天江海流。\r\n锡飞常近鹤，杯度不惊鸥。\r\n似得庐山路，真随惠远游。\n\n作者：杜甫",
        "《倦夜》\n竹凉侵卧内，野月满庭隅。\r\n重露成涓滴，稀星乍有无。\r\n暗飞萤自照，水宿鸟相呼。\r\n万事干戈里，空悲清夜徂。\n\n作者：杜甫",
        "《玉台观》\n浩劫因王造，平台访古游。\n彩云萧史驻，文字鲁恭留。\n宫阙通群帝，乾坤到十洲。\n人传有笙鹤，时过此山头。\n\n作者：杜甫",
        "《陪王汉州留杜绵州泛房公西湖》\n旧相恩追后，春池赏不稀。\n阙庭分未到，舟楫有光辉。\n豉化莼丝熟，刀鸣鲙缕飞。\n使君双皂盖，滩浅正相依。\n\n作者：杜甫",
        "《宴戎州杨使君东楼》\n胜绝惊身老，情忘发兴奇。\n座从歌妓密，乐任主人为。\n重碧拈春酒，轻红擘荔枝。\n楼高欲愁思，横笛未休吹。\n\n作者：杜甫",
        "《禹庙》\n禹庙空山里，秋风落日斜。\n荒庭垂橘柚，古屋画龙蛇。\n云气生虚壁，江声走白沙。\n早知乘四载，疏凿控三巴。\n\n作者：杜甫",
        "《长江二首（其一）》\n众水会涪万，瞿塘争一门。\r\n朝宗人共挹，盗贼尔谁尊。\r\n孤石隐如马，高萝垂饮猿。\r\n归心异波浪，何事即飞翻。\n\n作者：杜甫",
        "《八月十五夜月二首》\n【其一】\r\n满月飞明镜，归心折大刀。\r\n转蓬行地远，攀桂仰天高。\r\n水路疑霜雪，林栖见羽毛。\r\n此时瞻白兔，直欲数秋毫。\r\n【其二】\r\n稍下巫山峡，犹衔白帝城。\r\n气沈全浦暗，轮仄半楼明。\r\n刁斗皆催晓，蟾蜍且自倾。\r\n张弓倚残魄，不独汉家营。\n\n作者：杜甫",
        "《月》\n四更山吐月，残夜水明楼。\n尘匣元开镜，风帘自上钩。\n兔应疑鹤发，蟾亦恋貂裘。\n斟酌姮娥寡，天寒耐九秋。\n\n作者：杜甫",
        "《泊岳阳楼下》\n江国逾千里，山城仅百层。\r\n岸风翻夕浪，舟雪洒寒灯。\r\n留滞才难尽，艰危气益增。\r\n图南未可料，变化有鲲鹏。\n\n作者：杜甫",
        "《曲江二首（其一）》\n一片花飞减却春，风飘万点正愁人。\r\n且看欲尽花经眼，莫厌伤多酒入唇。\r\n江上小堂巢翡翠，苑边高冢卧麒麟。\r\n细推物理须行乐，何用浮名绊此身。\n\n作者：杜甫",
        "《曲江二首（其二）》\n朝回日日典春衣，每日江头尽醉归。\r\n酒债寻常行处有，人生七十古来稀。\r\n穿花蛱蝶深深见，点水蜻蜓款款飞。\r\n传语风光共流转，暂时相赏莫相违。\n\n作者：杜甫",
        "《曲江对雨》\n城上春云覆苑墙，江亭晚色静年芳。\r\n林花着雨燕脂落，水荇牵风翠带长。\r\n龙武新军深驻辇，芙蓉别殿谩焚香。\r\n何时诏此金钱会，暂醉佳人锦瑟旁。\n\n作者：杜甫",
        "《奉和贾至舍人早朝大明宫》\n五夜漏声催晓箭，九重春色醉仙桃。\n旌旗日暖龙蛇动，宫殿风微燕雀高。\n朝罢香烟携满袖，诗成珠玉在挥毫。\n欲知世掌丝纶美，池上于今有凤毛。\n\n作者：杜甫",
        "《狂夫》\n万里桥西一草堂，百花潭水即沧浪。\r\n风含翠筿娟娟净，雨裛红蕖冉冉香。\r\n厚禄故人书断绝，恒饥稚子色凄凉。\r\n欲填沟壑唯疏放，自笑狂夫老更狂。\n\n作者：杜甫",
        "《南邻》\n锦里先生乌角巾，园收芋粟不全贫。\n惯看宾客儿童喜，得食阶除鸟雀驯。\n秋水才深四五尺，野航恰受两三人。\n白沙翠竹江村暮，相对柴门月色新。\n\n作者：杜甫",
        "《恨别》\n洛城一别四千里，胡骑长驱五六年。\r\n草木变衰行剑外，兵戈阻绝老江边。\r\n思家步月清宵立，忆弟看云白日眠。\r\n闻道河阳近乘胜，司徒急为破幽燕。\n\n作者：杜甫",
        "《立春》\n春日春盘细生菜，忽忆两京梅发时。\n盘出高门行白玉，菜传纤手送青丝。\n巫峡寒江那对眼，杜陵远客不胜悲。\n此身未知归定处，呼儿觅纸一题诗。\n\n作者：杜甫",
        "《咏怀古迹五首》\n【其一】\r\n支离东北风尘际，飘泊西南天地间。\r\n三峡楼台淹日月，五溪衣服共云山。\r\n羯胡事主终无赖，词客哀时且未还。\r\n庾信平生最萧瑟，暮年诗赋动江关。\r\n【其二】\r\n摇落深知宋玉悲，风流儒雅亦吾师。\r\n怅望千秋一洒泪，萧条异代不同时。\r\n江山故宅空文藻，云雨荒台岂梦思。\r\n最是楚宫俱泯灭，舟人指点到今疑。\r\n【其三】\r\n群山万壑赴荆门，生长明妃尚有村。\r\n一去紫台连朔漠，独留青冢向黄昏。\r\n画图省识春风面，环佩空归夜月魂。\r\n千载琵琶作胡语，分明怨恨曲中论。\r\n【其四】\r\n蜀主窥吴幸三峡，崩年亦在永安宫。\r\n翠华想像空山里，玉殿虚无野寺中。\r\n古庙杉松巢水鹤，岁时伏腊走村翁。\r\n武侯祠堂常邻近，一体君臣祭祀同。\r\n【其五】\r\n诸葛大名垂宇宙，宗臣遗像肃清高。\r\n三分割据纡筹策，万古云霄一羽毛。\r\n伯仲之间见伊吕，指挥若定失萧曹。\r\n运移汉祚终难复，志决身歼军务劳。\n\n作者：杜甫",
        "《又呈吴郎》\n堂前扑枣任西邻，无食无儿一妇人。\r\n不为困穷宁有此，只缘恐惧转须亲。\r\n即防远客虽多事，使插疏篱却甚真。\r\n已诉徵求贫到骨，正思戎马泪盈巾。\n\n作者：杜甫",
        "《小寒食舟中作》\n佳辰强饭食犹寒，隐几萧条带鹖冠。\r\n春水船如天上坐，老年花似雾中看。\r\n娟娟戏蝶过闲幔，片片轻鸥下急湍。\r\n云白山青万馀里，愁看直北是长安。\n\n作者：杜甫",
        "《过南岳入洞庭湖》\n洪波忽争道，岸转异江湖。\n鄂渚分云树，衡山引舳舻。\n翠牙穿裛桨，碧节上寒蒲。\n病渴身何去，春生力更无。\n壤童犁雨雪，渔屋架泥涂。\n欹侧风帆满，微冥水驿孤。\n悠悠回赤壁，浩浩略苍梧。\n帝子留遗恨，曹公屈壮图。\n圣朝光御极，残孽驻艰虞。\n才淑随厮养，名贤隐锻炉。\n邵平元入汉，张翰后归吴。\n莫怪啼痕数，危樯逐夜乌。\n\n作者：杜甫",
        "《北风》\n春生南国瘴，气待北风苏。\n向晚霾残日，初宵鼓大炉。\n爽携卑湿地，声拔洞庭湖。\n万里鱼龙伏，三更鸟兽呼。\n涤除贪破浪，愁绝付摧枯。\n执热沈沈在，凌寒往往须。\n且知宽疾肺，不敢恨危途。\n再宿烦舟子，衰容问仆夫。\n今晨非盛怒，便道即长驱。\n隐几看帆席，云州涌坐隅。\n\n作者：杜甫",
        "《清明二首》\n【其一】\r\n朝来新火起新烟，湖色春光净客船。\r\n绣羽衔花他自得，红颜骑竹我无缘。\r\n胡童结束还难有，楚女腰肢亦可怜。\r\n不见定王城旧处，长怀贾傅井依然。\r\n虚沾焦举为寒食，实藉严君卖卜钱。\r\n钟鼎山林各天性，浊醪粗饭任吾年。\r\n【其二】\r\n此身飘泊苦西东，右臂偏枯半耳聋。\r\n寂寂系舟双下泪，悠悠伏枕左书空。\r\n十年蹴踘将雏远，万里秋千习俗同。\r\n旅雁上云归紫塞，家人钻火用青枫。\r\n秦城楼阁烟花里，汉主山河锦锈中。\r\n春水春来洞庭阔，白蘋愁杀白头翁。\n\n作者：杜甫",
        "《奉赠韦左丞二十二韵》\n纨袴不饿死，儒冠多误身。\r\n丈人试静听，贱子请具陈。\r\n甫昔少年日，早充观国宾。\r\n读书破万卷，下笔如有神。\r\n赋料扬雄敌，诗看子建亲。\r\n李邕求识面，王翰愿卜邻。\r\n自谓颇挺出，立登要路津。\r\n致君尧舜上，再使风俗淳。\r\n此意竟萧条，行歌非隐沦。\r\n骑驴三十载，旅食京华春。\r\n朝扣富儿门，暮随肥马尘。\r\n残杯与冷炙，到处潜悲辛。\r\n主上顷见徵，歘然欲求伸。\r\n青冥却垂翅，蹭蹬无纵鳞。\r\n甚愧丈人厚，甚知丈人真。\r\n每于百僚上，猥诵佳句新。\r\n窃效贡公喜，难甘原宪贫。\r\n焉能心怏怏，只是走踆踆。\r\n今欲东入海，即将西去秦。\r\n尚怜终南山，回首清渭滨。\r\n常拟报一饭，况怀辞大臣。\r\n白鸥没浩荡，万里谁能驯。\n\n作者：杜甫",
        "《夏夜叹》\n永日不可暮，炎蒸毒我肠。\r\n安得万里风，飘飖吹我裳。\r\n昊天出华月，茂林延疏光。\r\n仲夏苦夜短，开轩纳微凉。\r\n虚明见纤毫，羽虫亦飞扬。\r\n物情无巨细，自适固其常。\r\n念彼荷戈士，穷年守边疆。\r\n何由一洗濯，执热互相望。\r\n竟夕击刁斗，喧声连万方。\r\n青紫虽被体，不如早还乡。\r\n北城悲笳发，鹳鹤号且翔。\r\n况复烦促倦，激烈思时康。\n\n作者：杜甫",
        "《百忧集行》\n忆年十五心尚孩，健如黄犊走复来。\r\n庭前八月梨枣熟，一日上树能千回。\r\n即今倏忽已五十，坐卧只多少行立。\r\n强将笑语供主人，悲见生涯百忧集。\r\n入门依旧四壁空，老妻睹我颜色同。\r\n痴儿未知父子礼，叫怒索饭啼门东。\n\n作者：杜甫",
        "《寄薛三郎中》\n人生无贤愚，飘飖若埃尘。\n自非得神仙，谁免危其身。\n与子俱白头，役役常苦辛。\n虽为尚书郎，不及村野人。\n忆昔村野人，其乐难具陈。\n蔼蔼桑麻交，公侯为等伦。\n天未厌戎马，我辈本常贫。\n子尚客荆州，我亦滞江滨。\n峡中一卧病，疟疠终冬春。\n春复加肺气，此病盖有因。\n早岁与苏郑，痛饮情相亲。\n二公化为土，嗜酒不失真。\n余今委修短，岂得恨命屯。\n闻子心甚壮，所遇信席珍。\n上马不用扶，每扶必怒嗔。\n赋诗宾客间，挥洒动八垠。\n乃知盖代手，才力老益神。\n青草洞庭湖，东浮沧海漘。\n君山可避暑，况足采白蘋。\n子岂无扁舟，往复江汉津。\n我未下瞿塘，空念禹功勤。\n听说松门峡，吐药揽衣巾。\n高秋却束带，鼓枻视青旻。\n凤池日澄碧，济济多士新。\n余病不能起，健者勿逡巡。\n上有明哲君，下有行化臣。\n\n作者：杜甫",
        "《望岳》\n南岳配朱鸟，秩礼自百王。\n歘吸领地灵，鸿洞半炎方。\n邦家用祀典，在德非馨香。\n巡守何寂寥，有虞今则亡。\n洎吾隘世网，行迈越潇湘。\n渴日绝壁出，漾舟清光旁。\n祝融五峰尊，峰峰次低昴。\n紫盖独不朝，争长嶪相望。\n恭闻魏夫人，群仙夹翱翔。\n有时五峰气，散风如飞霜。\n牵迫限修途，未暇杖崇冈。\n归来觊命驾，沐浴休玉堂。\n三叹问府主，曷以赞我皇。\n牲璧忍衰俗，神其思降祥。\n\n作者：杜甫",
        "《望岳》\n西岳崚嶒竦处尊，诸峰罗立如儿孙。\n安得仙人九节杖，拄到玉女洗头盆。\n车箱入谷无归路，箭栝通天有一门。\n稍待西风凉冷后，高寻白帝问真源。\n\n作者：杜甫",
        "《绝句漫兴九首（其五）》\n肠断春江欲尽头，杖藜徐步立芳洲。\r\n颠狂柳絮随风去，轻薄桃花逐水流。\n\n作者：杜甫",
        "《绝句漫兴九首（其七）》\n糁径杨花铺白毡，点溪荷叶叠青钱。\r\n笋根雉子无人见，沙上凫雏傍母眠。\n\n作者：杜甫",
        "《解闷十二首》\n【其一】\r\n草阁柴扉星散居，浪翻江黑雨飞初。\r\n山禽引子哺红果，溪友得钱留白鱼。\r\n【其二】\r\n商胡离别下扬州，忆上西陵故驿楼。\r\n为问淮南米贵贱，老夫乘兴欲东流。\r\n【其三】\r\n一辞故国十经秋，每见秋瓜忆故丘。\r\n今日南湖采薇蕨，何人为觅郑瓜州。\r\n【其四】\r\n沈范早知何水部，曹刘不待薛郎中。\r\n独当省署开文苑，兼泛沧浪学钓翁。\r\n【其五】\r\n李陵苏武是吾师，孟子论文更不疑。\r\n一饭未曾留俗客，数篇今见古人诗。\r\n【其六】\r\n复忆襄阳孟浩然，清诗句句尽堪传。\r\n即今耆旧无新语，漫钓槎头缩颈鳊。\r\n【其七】\r\n陶冶性灵存底物，新诗改罢自长吟。\r\n孰知二谢将能事，颇学阴何苦用心。\r\n【其八】\r\n不见高人王右丞，蓝田丘壑漫寒藤。\r\n最传秀句寰区满，未绝风流相国能。\r\n【其九】\r\n先帝贵妃今寂寞，荔枝还复入长安。\r\n炎方每续朱樱献，玉座应悲白露团。\r\n【其十】\r\n忆过泸戎摘荔枝，青峰隐映石逶迤。\r\n京中旧见无颜色，红颗酸甜只自知。\r\n【其十一】\r\n翠瓜碧李沈玉甃，赤梨葡萄寒露成。\r\n可怜先不异枝蔓，此物娟娟长远生。\r\n【其十二】\r\n侧生野岸及江蒲，不熟丹宫满玉壶。\r\n云壑布衣骀背死，劳生重马翠眉须。\n\n作者：杜甫",
        "《解闷十二首（其九）》\n先帝贵妃今寂寞，荔枝还复入长安。\r\n炎方每续朱樱献，玉座应悲白露团。\n\n作者：杜甫",
        "《后出塞五首（其二）》\n朝进东门营，暮上河阳桥。\r\n落日照大旗，马鸣风萧萧。\r\n平沙列万幕，部伍各见招。\r\n中天悬明月，令严夜寂寥。\r\n悲笳数声动，壮士惨不骄。\r\n借问大将谁，恐是霍嫖姚。\n\n作者：杜甫",
        "《重登滕王阁》\n滕王阁上唱伊州，二十年前向此游。\n半是半非君莫问，好山长在水长流。\n\n作者：李涉",
        "《题鹤林寺僧舍》\n终日昏昏醉梦间，忽闻春尽强登山。\r\n因过竹院逢僧话，又得浮生半日闲。\n\n作者：李涉",
        "《邠州词献高尚书三首》\n将家难立是威声，不见多传卫霍名。\n一自元和平蜀后，马头行处即长城。\n\n作者：李涉",
        "《牧童词》\n朝牧牛，牧牛下江曲。夜牧牛，牧牛度村谷。荷蓑出林春雨细，芦管卧吹莎草绿。\n乱插蓬蒿箭满腰，不怕猛虎欺黄犊。\n\n作者：李涉",
        "《蓬莱三殿侍宴奉敕咏终南山应制》\n北斗挂城边，南山倚殿前。\n云标金阙迥，树杪玉堂悬。\n半岭通佳气，中峰绕瑞烟。\n小臣持献寿，长此戴尧天。\n\n作者：杜审言",
        "《送崔融》\n君王行出将，书记远从征。\r\n祖帐连河阙，军麾动洛城。\r\n旌旃朝朔气，笳吹夜边声。\r\n坐觉烟尘扫，秋风古北平。\n\n作者：杜审言",
        "《经行岚州》\n北地春光晚，边城气候寒。\r\n往来花不发，新旧雪仍残。\r\n水作琴中听，山疑画里看。\r\n自惊牵远役，艰险促征鞍。\n\n作者：杜审言",
        "《杂曲歌辞 · 大酺乐》\n毘陵震泽九州通，士女欢娱万国同。\r\n伐鼓撞钟惊海上，新妆袨服照江东。\r\n梅花落处疑残雪，柳叶开时任好风。\r\n火德云官逢道泰，天长地久属年丰。\n\n作者：杜审言",
        "《汉州月夕游房太尉西湖》\n丞相鸣琴地，何年闭玉徽。\r\n偶因明月夕，重敞故楼扉。\r\n桃柳溪空在，芙蓉客暂依。\r\n谁怜济川楫，长与夜舟归。\n\n作者：李德裕",
        "《侍宴长宁公主东庄应制》\n别业临青甸，鸣銮降紫霄。\n长筵鹓鹭集，仙管凤皇调。\n树接南山近，烟含北渚遥。\n承恩咸已醉，恋赏未还镳。\n\n作者：李峤",
        "《风》\n解落三秋叶，能开二月花。\r\n过江千尺浪，入竹万竿斜。\n\n作者：李峤",
        "《宫怨》\n露湿晴花春殿香，月明歌吹在昭阳。\r\n似将海水添宫漏，共滴长门一夜长。\n\n作者：李益",
        "《统汉峰》\n统汉峰西降户营，黄河战骨拥长城。\n只今已勒燕然石，北地无人空月明。\n\n作者：李益",
        "《隋宫燕》\n燕语如伤旧国春，宫花一落已成尘。\r\n自从一闭风光后，几度飞来不见人。\n\n作者：李益",
        "《登长城》\n汉家今上郡，秦塞古长城。\n有日云长惨，无风沙自惊。\n当今圣天子，不战四夷平。\n\n作者：李益",
        "《道一大尹存之庭美二学士简于圣明自致霄汉皆与舍弟昔年还往牧支离穷悴窃于一麾书美歌诗兼自言志因成长句四韵呈上三君子》\n九金神鼎重丘山，五玉诸侯杂佩环。\n星座通霄狼鬣暗，戍楼吹笛虎牙闲。\n斗间紫气龙埋狱，天上洪炉帝铸颜。\n若念西河旧交友，鱼符应许出函关。\n\n作者：杜牧",
        "《杏园》\n夜来微雨洗芳尘，公子骅骝步贴匀。\n莫怪杏园憔悴去，满城多少插花人。\n\n作者：杜牧",
        "《齐安郡后池绝句》\n菱透浮萍绿锦池，夏莺千啭弄蔷薇。\r\n尽日无人看微雨，鸳鸯相对浴红衣。\n\n作者：杜牧",
        "《题乌江亭》\n胜败兵家事不期，包羞忍耻是男儿。\r\n江东子弟多才俊，卷土重来未可知。\n\n作者：杜牧",
        "《汴河阻冻》\n千里长河初冻时，玉珂瑶佩响参差。\r\n浮生却似冰底水，日夜东流人不知。\n\n作者：杜牧",
        "《山中寡妇》\n夫因兵死守蓬茅，麻苎衣衫鬓发焦。\r\n桑柘废来犹纳税，田园荒后尚征苗。\r\n时挑野菜和根煮，旋斫生柴带叶烧。\r\n任是深山更深处，也应无计避征徭。\n\n作者：杜荀鹤",
        "《春日山中对雪有作》\n竹树无声或有声，霏霏漠漠散还凝。\r\n岭梅谢后重妆蕊，岩水铺来却结冰。\r\n牢系鹿儿防猎客，满添茶鼎候吟僧。\r\n好将膏雨同功力，松径莓苔又一层。\n\n作者：杜荀鹤",
        "《题弟侄书堂》\n何事居穷道不穷，乱时还与静时同。\r\n家山虽在干戈地，弟侄常修礼乐风。\r\n窗竹影摇书案上，野泉声入砚池中。\r\n少年辛苦终身事，莫向光阴惰寸功。\n\n作者：杜荀鹤",
        "《小松》\n自小刺头深草里，而今渐觉出蓬蒿。\r\n时人不识凌云木，直待凌云始道高。\n\n作者：杜荀鹤",
        "《望秦川》\n秦川朝望迥，日出正东峰。\n远近山河净，逶迤城阙重。\n秋声万户竹，寒色五陵松。\n客有归欤叹，悽其霜露浓。\n\n作者：李颀",
        "《少室雪晴送王宁》\n少室众峰几峰别，一峰晴见一峰雪。\r\n隔城半山连青松，素色峨峨千万重。\r\n过景斜临不可道，白云欲尽难为容。\r\n行人与我玩幽境，北风切切吹衣冷。\r\n惜别浮桥驻马时，举头试望南山岭。\n\n作者：李颀",
        "《杂歌谣辞郑樱桃歌》\n石季龙，僭天禄。擅雄豪，美人姓郑名樱桃。樱桃美颜香且泽，娥娥侍寝专宫掖。\n后庭卷衣三万人，翠眉清镜不得亲。官军女骑一千匹，繁花照耀漳河春。\n织成花映红纶巾，红旗掣曳卤簿新。鸣鼙走马接飞鸟，铜驮琴瑟随去尘。\n凤阳重门如意馆，百尺金梯倚银汉。自言富贵不可量，女为公主男为王。\n赤花双簟珊瑚床，盘龙斗帐琥珀光。淫昏伪位神所恶，灭石者陵终不误。\n邺城苍苍白露微，世事翻覆黄云飞。\n\n作者：李颀",
        "《郊庙歌辞德明兴圣庙乐章迎俎》\n盛牲实俎，涓选休成。\n鼎煁阳燧，玉盥阴精。\n有飶嘉豆，既和大羹。\n侑以清乐，细齐人情。\n\n作者：李舒",
        "《保大五年元日大雪同太弟景遂汪王景逖齐王景逵进士李建勋中书徐铉勤政殿学士张义方登楼赋》\n珠帘高卷莫轻遮，往往相逢隔岁华。\r\n春气昨宵飘律管，东风今日放梅花。\r\n素姿好把芳姿掩，落势还同舞势斜。\r\n坐有宾朋尊有酒，可怜清味属侬家。\n\n作者：李璟",
        "《赋得送贾岛谪长江》\n敲驴吟雪月，谪出国西门。\n行傍长江影，愁深汨水魂。\n筇携过竹寺，琴典在花村。\n饥拾山松子，谁知贾傅孙。\n\n作者：李洞",
        "《十一月中旬至扶风界见梅花》\n匝路亭亭艳，非时裛裛香。\r\n素娥惟与月，青女不饶霜。\r\n赠远虚盈手，伤离适断肠。\r\n为谁成早秀，不待作年芳。\n\n作者：李商隐",
        "《荆门西下》\n一夕南风一叶危，荆云回望夏云时。\r\n人生岂得轻离别，天意何曾忌崄巇。\r\n骨肉书题安绝徼，蕙兰蹊径失佳期。\r\n洞庭湖阔蛟龙恶，却羡杨朱泣路岐。\n\n作者：李商隐",
        "《咏史二首·其二》\n历览前贤国与家，成由勤俭破由奢。\r\n何须琥珀方为枕，岂得真珠始是车。\r\n运去不逢青海马，力穷难拔蜀山蛇。\r\n几人曾预南薰曲，终古苍梧哭翠华。\n\n作者：李商隐",
        "《对雪二首》\n【其一】\r\n寒气先侵玉女扉，清光旋透省郎闱。\r\n梅花大庾岭头发，柳絮章台街里飞。\r\n欲舞定随曹植马，有情应湿谢庄衣。\r\n龙山万里无多远，留待行人二月归。\r\n【其二】\r\n旋扑珠帘过粉墙，轻于柳絮重于霜。\r\n已随江令夸琼树，又入卢家妒玉堂。\r\n侵夜可能争桂魄，忍寒应欲试梅妆。\r\n关河冻合东西路，肠断斑骓送陆郎。\n\n作者：李商隐",
        "《岳阳楼》\n欲为平生一散愁，洞庭湖上岳阳楼。\n可怜万里堪乘兴，枉是蛟龙解覆舟。\n\n作者：李商隐",
        "《马嵬二首（其一）》\n冀马燕犀动地来，自埋红粉自成灰。\r\n君王若道能倾国，玉辇何由过马嵬。\n\n作者：李商隐",
        "《题汉祖庙》\n乘运应须宅八荒，男儿安在恋池隍。\n君王自起新丰后，项羽何曾在故乡。\n\n作者：李商隐",
        "《韩冬郎即席为诗相送，一座尽惊。他日余方追吟「连宵侍坐裴回久」 之句，有老成之风，因成二绝寄酬，兼呈畏之员外》\n【其一】\r\n十岁裁诗走马成，冷灰残烛动离情。\r\n桐花万里丹山路，雏凤清于老凤声。\r\n【其二】\r\n剑栈风樯各苦辛，别时冰雪到时春。\r\n为凭何逊休联句，瘦尽东阳姓沈人。\r\n\n\n作者：李商隐",
        "《即目》\n地宽楼已迥，人更迥于楼。\r\n细意经春物，伤酲属暮愁。\r\n望赊殊易断，恨久欲难收。\r\n大势真无利，多情岂自由。\r\n空园兼树废，败港拥花流。\r\n书去青枫驿，鸿归杜若洲。\r\n单栖应分定，辞疾索谁忧。\r\n更替林鸦恨，惊频去不休。\n\n作者：李商隐",
        "《华清宫》\n行尽江南数十程，晓星残月入华清。\n朝元阁上西风急，都入长杨作雨声。\n\n作者：杜常",
        "《碛西头送李判官入京》\n一身从远使，万里向安西。\r\n汉月垂乡泪，胡沙费马蹄。\r\n寻河愁地尽，过碛觉天低。\r\n送子军中饮，家书醉里题。\n\n作者：岑参",
        "《登总持阁》\n高阁逼诸天，登临近日边。\r\n晴开万井树，愁看五陵烟。\r\n槛外低秦岭，窗中小渭川。\r\n早知清净理，常愿奉金仙。\n\n作者：岑参",
        "《赴嘉州过城固县寻永安超禅师房》\n满寺枇杷冬着花，老僧相见具袈裟。\n汉王城北雪初霁，韩信台西日欲斜。\n门外不须催五马，林中且听演三车。\n岂料巴川多胜事，为君书此报京华。\n\n作者：岑参",
        "《东归晚次潼关怀古》\n暮春别乡树，晚景低津楼。\r\n伯夷在首阳，欲往无轻舟。\r\n遂登关城望，下见洪河流。\r\n自从巨灵开，流血千万秋。\r\n行行潘生赋，赫赫曹公谋。\r\n川上多往事，凄凉满空洲。\n\n作者：岑参",
        "《火山云歌送别》\n火山突兀赤亭口，火山五月火云厚。\r\n火云满山凝未开，飞鸟千里不敢来。\r\n平明乍逐胡风断，薄暮浑随塞雨回。\r\n缭绕斜吞铁关树，氛氲半掩交河戍。\r\n迢迢征路火山东，山上孤云随马去。\n\n作者：岑参",
        "《赠升州王使君忠臣》\n六代帝王国，三吴佳丽城。\r\n贤人当重寄，天子借高名。\r\n巨海一边静，长江万里清。\r\n应须救赵策，未肯弃侯嬴。\n\n作者：李白",
        "《与夏十二登岳阳楼》\n楼观岳阳尽，川迥洞庭开。\r\n雁引愁心去，山衔好月来。\r\n云间连下榻，天上接行杯。\r\n醉后凉风起，吹人舞袖回。\n\n作者：李白",
        "《至鸭栏驿上白马矶赠裴侍御》\n侧叠万古石，横为白马矶。\r\n乱流若电转，举棹扬珠辉。\r\n临驿卷缇幕，升堂接绣衣。\r\n情亲不避马，为我解霜威。\n\n作者：李白",
        "《访戴天山道士不遇》\n犬吠水声中，桃花带露浓。\r\n树深时见鹿，溪午不闻钟。\r\n野竹分青霭，飞泉挂碧峰。\r\n无人知所去，愁倚两三松。\n\n作者：李白",
        "《渌水曲》\n渌水明秋月，南湖采白蘋。\r\n荷花娇欲语，愁杀荡舟人。\n\n作者：李白",
        "《陪族叔刑部侍郎晔及中书贾舍人至游洞庭五首 · 其一》\n洞庭西望楚江分，水尽南天不见云。\r\n日落长沙秋色远，不知何处吊湘君。\n\n作者：李白",
        "《陪族叔刑部侍郎晔及中书贾舍人至游洞庭五首 · 其二》\n南湖秋水夜无烟，耐可乘流直上天。\r\n且就洞庭赊月色，将船买酒白云边。\n\n作者：李白",
        "《陪族叔刑部侍郎晔及中书贾舍人至游洞庭五首 · 其三》\n洛阳才子谪湘川，元礼同舟月下仙。\r\n记得长安还欲笑，不知何处是西天。\n\n作者：李白",
        "《陪族叔刑部侍郎晔及中书贾舍人至游洞庭五首 · 其五》\n帝子潇湘去不还，空馀秋草洞庭间。\r\n淡扫明湖开玉镜，丹青画出是君山。\n\n作者：李白",
        "《客中行》\n兰陵美酒郁金香，玉碗盛来琥珀光。\r\n但使主人能醉客，不知何处是他乡。\n\n作者：李白",
        "《野田黄雀行》\n游莫逐炎洲翠，栖莫近吴宫燕。\r\n吴宫火起焚巢窠，炎洲逐翠遭网罗。\r\n萧条两翅蓬蒿下，纵有鹰鹯奈若何。 \n\n作者：李白",
        "《雉朝飞》\n麦陇青青三月时，白雉朝飞挟两雌。\r\n锦衣绣翼何离褷，犊牧采薪感之悲。\r\n春天和，白日暖。\r\n啄食饮泉勇气满，争雄斗死绣颈断。\r\n雉子班奏急管弦，倾心酒美尽玉碗。\r\n枯杨枯杨尔生稊，我独七十而孤栖。\r\n弹弦写恨意不尽，瞑目归黄泥。 \n\n作者：李白",
        "《上云乐》\n金天之西，白日所没。\r\n康老胡雏，生彼月窟。\r\n巉岩容仪，戍削风骨。\r\n碧玉炅炅双目瞳，黄金拳拳两鬓红。\r\n华盖垂下睫，嵩岳临上唇。\r\n不睹诡谲貌，岂知造化神。\r\n大道是文康之严父，元气乃文康之老亲。\r\n抚顶弄盘古，推车转天轮。\r\n云见日月初生时，铸冶火精与水银。\r\n阳乌未出谷，顾兔半藏身。\r\n女娲戏黄土，团作愚下人。\r\n散在六合间，蒙蒙若沙尘。\r\n生死了不尽，谁明此胡是仙真。\r\n西海栽若木，东溟植扶桑。\r\n别来几多时，枝叶万里长。\r\n中国有七圣，半路颓洪荒。\r\n陛下应运起，龙飞入咸阳。\r\n赤眉立盆子，白水兴汉光。\r\n叱咤四海动，洪涛为簸扬。\r\n举足踏紫微，天关自开张。\r\n老胡感至德，东来进仙倡。\r\n五色师子，九苞凤凰。\r\n是老胡鸡犬，鸣舞飞帝乡。\r\n淋漓飒沓，进退成行。\r\n能胡歌，献汉酒。\r\n跪双膝，立两肘。\r\n散花指天举素手。\r\n拜龙颜，献圣寿。\r\n北斗戾，南山摧。\r\n天子九九八十一万岁，长倾万岁杯。\n\n作者：李白",
        "《登高丘而望远》\n登高丘，望远海。\r\n六鳌骨已霜，三山流安在？\r\n扶桑半摧折，白日沈光彩。\r\n银台金阙如梦中，秦皇汉武空相待。\r\n精卫费木石，鼋鼍无所凭。\r\n君不见骊山茂陵尽灰灭，牧羊之子来攀登。\r\n盗贼劫宝玉，精灵竟何能？\r\n穷兵黩武今如此，鼎湖飞龙安可乘？ \n\n作者：李白",
        "《幽涧泉》\n拂彼白石，弹吾素琴。\r\n幽涧愀兮流泉深，善手明徽高张清。\r\n心寂历似千古，松飕飗兮万寻。\r\n中见愁猿吊影而危处兮，叫秋木而长吟。\r\n客有哀时失职而听者，泪淋浪以沾襟。\r\n乃缉商辍羽，潺湲成音。\r\n吾但写声发情于妙指，殊不知此曲之古今。\r\n幽涧泉，鸣深林。\n\n作者：李白",
        "《白纻辞三首》\n其一\r\n扬清歌，发皓齿，北方佳人东邻子。\r\n且吟白纻停绿水，长袖拂面为君起。\r\n寒云夜卷霜海空，胡风吹天飘塞鸿。\r\n玉颜满堂乐未终，馆娃日落歌吹蒙。\r\n其二\r\n月寒江清夜沉沉，美人一笑千黄金。\r\n垂罗舞縠扬哀音，郢中白雪且莫吟，子夜吴歌动君心。\r\n动君心，冀君赏。\r\n愿作天池双鸳鸯，一朝飞去青云上。\r\n其三\r\n吴刀剪彩缝舞衣，明妆丽服夺春晖。\r\n扬眉转袖若雪飞，倾城独立世所稀。\r\n激楚结风醉忘归，高堂月落烛已微，玉钗挂缨君莫违。\r\n\r\n\n\n作者：李白",
        "《东海有勇妇》\n梁山感杞妻，恸哭为之倾。\r\n金石忽暂开，都由激深情。\r\n东海有勇妇，何惭苏子卿。\r\n学剑越处子，超然若流星。\r\n损躯报夫雠，万死不顾生。\r\n白刃耀素雪，苍天感精诚。\r\n十步两躩跃，三呼一交兵。\r\n斩首掉国门，蹴踏五藏行。\r\n豁此伉俪愤，粲然大义明。\r\n北海李使君，飞章奏天庭。\r\n舍罪警风俗，流芳播沧瀛。\r\n名在列女籍，竹帛已光荣。\r\n淳于免诏狱，汉主为缇萦。\r\n津妾一棹歌，脱父于严刑。\r\n十子若不肖，不如一女英。\r\n豫让斩空衣，有心竟无成。\r\n要离杀庆忌，壮夫所素轻。\r\n妻子亦何辜，焚之买虚声。\r\n岂如东海妇，事立独扬名。\n\n作者：李白",
        "《怨歌行》\n十五入汉宫，花颜笑春红。\r\n君王选玉色，侍寝金屏中。\r\n荐枕娇夕月，卷衣恋春风。\r\n宁知赵飞燕，夺宠恨无穷。\r\n沈忧能伤人，绿鬓成霜蓬。\r\n一朝不得意，世事徒为空。\r\n鹔鹴换美酒，舞衣罢雕龙。\r\n寒苦不忍言，为君奏丝桐。\r\n肠断弦亦绝，悲心夜忡忡。\n\n作者：李白",
        "《东武吟》\n好古笑流俗，素闻贤达风。\r\n方希佐明主，长揖辞成功。\r\n白日在高天，回光烛微躬。\r\n恭承凤凰诏，歘起云萝中。\r\n清切紫霄迥，优游丹禁通。\r\n君王赐颜色，声价凌烟虹。\r\n乘舆拥翠盖，扈从金城东。\r\n宝马丽绝景，锦衣入新丰。\r\n依岩望松雪，对酒鸣丝桐。\r\n因学扬子云，献赋甘泉宫。\r\n天书美片善，清芬播无穷。\r\n归来入咸阳，谈笑皆王公。\r\n一朝去金马，飘落成飞蓬。\r\n宾客日疏散，玉樽亦已空。\r\n才力犹可倚，不惭世上雄。\r\n闲作东武吟，曲尽情未终。\r\n书此谢知己，吾寻黄绮翁。\n\n作者：李白",
        "《相逢行二首》\n【其一】\r\n朝骑五花马，谒帝出银台。\r\n秀色谁家子，云车珠箔开。\r\n金鞭遥指点，玉勒近迟回。\r\n夹毂相借问，疑从天上来。\r\n蹙入青绮门，当歌共衔杯。\r\n衔杯映歌扇，似月云中见。\r\n相见不得亲，不如不相见。\r\n相见情已深，未语可知心。\r\n胡为守空闺，孤眠愁锦衾。\r\n锦衾与罗帏，缠绵会有时。\r\n春风正澹荡，暮雨来何迟。\r\n愿因三青鸟，更报长相思。\r\n光景不待人，须臾发成丝。\r\n当年失行乐，老去徒伤悲。\r\n持此道密意，毋令旷佳期。\r\n【其二】\r\n相逢红尘内，高揖黄金鞭。\r\n万户垂杨里，君家阿那边。\n\n作者：李白",
        "《白云歌送刘十六归山》\n楚山秦山皆白云，白云处处长随君。\r\n长随君，君入楚山里，云亦随君渡湘水。\r\n湘水上，女萝衣，白云堪卧君早归。\n\n作者：李白",
        "《金陵歌送别范宣》\n石头巉岩如虎踞，凌波欲过沧江去。\r\n钟山龙盘走势来，秀色横分历阳树。\r\n四十馀帝三百秋，功名事迹随东流。\r\n白马小儿谁家子，泰清之岁来关囚。\r\n金陵昔时何壮哉，席卷英豪天下来。\r\n冠盖散为烟雾尽，金舆玉座成寒灰。\r\n扣剑悲吟空咄嗟，梁陈白骨乱如麻。\r\n天子龙沈景阳井，谁歌玉树后庭花。\r\n此地伤心不能道，目下离离长春草。\r\n送尔长江万里心，他年来访南山老。\n\n作者：李白",
        "《峨眉山月歌送蜀僧晏入中京》\n我在巴东三峡时，西看明月忆峨眉。\r\n月出峨眉照沧海，与人万里长相随。\r\n黄鹤楼前月华白，此中忽见峨眉客。\r\n峨眉山月还送君，风吹西到长安陌。\r\n长安大道横九天，峨眉山月照秦川。\r\n黄金狮子乘高座，白玉麈尾谈重玄。\r\n我似浮云殢吴越，君逢圣主游丹阙。\r\n一振高名满帝都，归时还弄峨眉月。\n\n作者：李白",
        "《赤壁歌送别》\n二龙争战决雌雄，赤壁楼船扫地空。\r\n烈火张天照云海，周瑜于此破曹公。\r\n君去沧江望澄碧，鲸鲵唐突留馀迹。\r\n一一书来报故人，我欲因之壮心魄。\n\n作者：李白",
        "《江夏行》\n忆昔娇小姿，春心亦自持。为言嫁夫婿，得免长相思。\r\n谁知嫁商贾，令人却愁苦。自从为夫妻，何曾在乡土。\r\n去年下扬州，相送黄鹤楼。眼看帆去远，心逐江水流。\r\n只言期一载，谁谓历三秋。使妾肠欲断，恨君情悠悠。\r\n东家西舍同时发，北去南来不逾月。未知行李游何方，作个音书能断绝。\r\n适来往南浦，欲问西江船。正见当垆女，红妆二八年。\r\n一种为人妻，独自多悲悽。对镜便垂泪，逢人只欲啼。\r\n不如轻薄儿，旦暮长相随。悔作商人妇，青春长别离。\r\n如今正好同欢乐，君去容华谁得知。\n\n作者：李白",
        "《赠王判官时余归隐居庐山屏风叠》\n昔别黄鹤楼，蹉跎淮海秋。\r\n俱飘零落叶，各散洞庭流。\r\n中年不相见，蹭蹬游吴越。\r\n何处我思君，天台绿萝月。\r\n会稽风月好，却绕剡溪回。\r\n云山海上出，人物镜中来。\r\n一度浙江北，十年醉楚台。\r\n荆门倒屈宋，梁苑倾邹枚。\r\n苦笑我夸诞，知音安在哉。\r\n大盗割鸿沟，如风扫秋叶。\r\n吾非济代人，且隐屏风叠。\r\n中夜天中望，忆君思见君。\r\n明朝拂衣去，永与海鸥群。\n\n作者：李白",
        "《江夏赠韦南陵冰》\n胡骄马惊沙尘起，胡雏饮马天津水。君为张掖近酒泉，我窜三巴九千里。\r\n天地再新法令宽，夜郎迁客带霜寒。西忆故人不可见，东风吹梦到长安。\r\n宁期此地忽相遇，惊喜茫如堕烟雾。玉箫金管喧四筵，苦心不得申长句。\r\n昨日绣衣倾绿尊，病如桃李竟何言。昔骑天子大宛马，今乘款段诸侯门。\r\n赖遇南平豁方寸，复兼夫子持清论。有似山开万里云，四望青天解人闷。\r\n人闷还心闷，苦辛长苦辛。愁来饮酒二千石，寒灰重暖生阳春。\r\n山公醉后能骑马，别是风流贤主人。头陀云月多僧气，山水何曾称人意。\r\n不然鸣笳按鼓戏沧流，呼取江南女儿歌棹讴。\r\n我且为君槌碎黄鹤楼，君亦为吾倒却鹦鹉洲。赤壁争雄如梦里，且须歌舞宽离忧。\n\n作者：李白",
        "《赠宣城宇文太守兼呈崔侍御》\n白若白鹭鲜，清如清唳蝉。\r\n受气有本性，不为外物迁。\r\n饮水箕山上，食雪首阳颠。\r\n回车避朝歌，掩口去盗泉。\r\n岧峣广成子，倜傥鲁仲连。\r\n卓绝二公外，丹心无间然。\r\n昔攀六龙飞，今作百炼铅。\r\n怀恩欲报主，投佩向北燕。\r\n弯弓绿弦开，满月不惮坚。\r\n闲骑骏马猎，一射两虎穿。\r\n回旋若流光，转背落双鸢。\r\n胡虏三叹息，兼知五兵权。\r\n鎗鎗突云将，却掩我之妍。\r\n多逢剿绝儿，先著祖生鞭。\r\n据鞍空矍铄，壮志竟谁宣。\r\n蹉跎复来归，忧恨坐相煎。\r\n无风难破浪，失计长江边。\r\n危苦惜颓光，金波忽三圆。\r\n时游敬亭上，闲听松风眠。\r\n或弄宛溪月，虚舟信洄沿。\r\n颜公二十万，尽付酒家钱。\r\n兴发每取之，聊向醉中仙。\r\n过此无一事，静谈秋水篇。\r\n君从九卿来，水国有丰年。\r\n鱼盐满市井，布帛如云烟。\r\n下马不作威，冰壶照清川。\r\n霜眉邑中叟，皆美太守贤。\r\n时时慰风俗，往往出东田。\r\n竹马数小儿，拜迎白鹿前。\r\n含笑问使君，日晚可回旋。\r\n遂归池上酌，掩抑清风弦。\r\n曾标横浮云，下抚谢朓肩。\r\n楼高碧海出，树古青萝悬。\r\n光禄紫霞杯，伊昔忝相传。\r\n良图扫沙漠，别梦绕旌旃。\r\n富贵日成疏，愿言杳无缘。\r\n登龙有直道，倚玉阻芳筵。\r\n敢献绕朝策，思同郭泰船。\r\n何言一水浅，似隔九重天。\r\n崔生何傲岸，纵酒复谈玄。\r\n身为名公子，英才苦迍邅。\r\n鸣凤托高梧，凌风何翩翩。\r\n安知慕群客，弹剑拂秋莲。\n\n作者：李白",
        "《忆旧游寄谯郡元参军》\n忆昔洛阳董糟丘，为余天津桥南造酒楼。\r\n黄金白璧买歌笑，一醉累月轻王侯。\r\n海内贤豪青云客，就中与君心莫逆。\r\n迥山转海不作难，倾情倒意无所惜。\r\n我向淮南攀桂枝，君留洛北愁梦思。\r\n不忍别，还相随，相随迢迢访仙城。\r\n三十六曲水回萦，一溪初入千花明。\r\n万壑度尽松风声，银鞍金络倒平地，汉东太守来相迎。\r\n紫阳之真人，邀我吹玉笙。\r\n餐霞楼上动仙乐，嘈然宛似鸾凤鸣。\r\n袖长管催欲轻举，汉中太守醉起舞。\r\n手持锦袍覆我身，我醉横眠枕其股。\r\n当筵意气凌九霄，星离雨散不终朝，分飞楚关山水遥。\r\n余既还山寻故巢，君亦归家渡渭桥。\r\n君家严君勇貔虎，作尹并州遏戎虏。\r\n五月相呼度太行，摧轮不道羊肠苦。\r\n行来北凉岁月深，感君贵义轻黄金。\r\n琼杯绮食青玉案，使我醉饱无归心。\r\n时时出向城西曲，晋祠流水如碧玉。\r\n浮舟弄水箫鼓鸣，微波龙鳞莎草绿。\r\n兴来携妓恣经过，其若杨花似雪何。\r\n红妆欲醉宜斜日，百尺清潭写翠娥。\r\n翠娥婵娟初月辉，美人更唱舞罗衣。\r\n清风吹歌人空去，歌曲自绕行云飞。\r\n此时行乐难再遇，西游因献长杨赋。\r\n北阙青云不可期，东山白首还归去。\r\n渭桥南头一遇君，酂台之北又离群。\r\n问余别恨知多少，落花春暮争纷纷。\r\n言亦不可尽，情亦不可极。\r\n呼儿长跪缄此辞，寄君千里遥相忆。\n\n作者：李白",
        "《江夏寄汉阳辅录事》\n谁道此水广，狭如一匹练。\r\n江夏黄鹤楼，青山汉阳县。\r\n大语犹可闻，故人难可见。\r\n君草陈琳檄，我书鲁连箭。\r\n报国有壮心，龙颜不回眷。\r\n西飞精卫鸟，东海何由填。\r\n鼓角徒悲鸣，楼船习征战。\r\n抽剑步霜月，夜行空庭遍。\r\n长呼结浮云，埋没顾荣扇。\r\n他日观军容，投壶接高宴。\n\n作者：李白",
        "《送祝八之江东赋得浣纱石》\n西施越溪女，明艳光云海。\r\n未入吴王宫殿时，浣纱古石今犹在。\r\n桃李新开映古杏，菖蒲犹短出平沙。\r\n昔时红粉照流水，今日青苔覆落花。\r\n君去西秦适东越，碧山青江几超忽。\r\n若到天涯思故人，浣纱石上窥明月。\n\n作者：李白",
        "《江夏送友人》\n雪点翠云裘，送君黄鹤楼。\r\n黄鹤振玉羽，西飞帝王州。\r\n凤无琅玕实，何以赠远游。\r\n裴回相顾影，泪下汉江流。\n\n作者：李白",
        "《醉后答丁十八以诗讥余捶碎黄鹤楼》\n黄鹤高楼已槌碎，黄鹤仙人无所依。\r\n黄鹤上天诉玉帝，却放黄鹤江南归。\r\n神明太守再雕饰，新图粉壁还芳菲。\r\n一州笑我为狂客，少年往往来相讥。\r\n君平帘下谁家子，云是辽东丁令威。\r\n作诗调我惊逸兴，白云绕笔窗前飞。\r\n待取明朝酒醒罢，与君烂漫寻春晖。\n\n作者：李白",
        "《答裴侍御先行至石头驿以书见招期月满泛洞庭》\n君至石头驿，寄书黄鹤楼。\r\n开缄识远意，速此南行舟。\r\n风水无定准，湍波或滞留。\r\n忆昨新月生，西檐若琼钩。\r\n今来何所似，破镜悬清秋。\r\n恨不三五明，平湖泛澄流。\r\n此欢竟莫遂，狂杀王子猷。\r\n巴陵定遥远，持赠解人忧。\n\n作者：李白",
        "《江上望皖公山》\n奇峰出奇云，秀木含秀气。\r\n清宴皖公山，巉绝称人意。\r\n独游沧江上，终日淡无味。\r\n但爱兹岭高，何由讨灵异。\r\n默然遥相许，欲往心莫遂。\r\n待吾还丹成，投迹归此地。\n\n作者：李白",
        "《嘲王历阳不肯饮酒》\n地白风色寒，雪花大如手。\r\n笑杀陶渊明，不饮杯中酒。\r\n浪抚一张琴，虚栽五株柳。\r\n空负头上巾，吾于尔何有。\n\n作者：李白",
        "《鞠歌行》\n丽莫似汉宫妃，谦莫似黄家女。黄女持谦齿发高，汉妃恃丽天庭去。\n人生容德不自保，圣人安用推天道。君不见蔡泽嵌枯诡怪之形状，大言直取秦丞相。\n又不见田千秋才智不出人，一朝富贵如有神。二侯行事在方册，泣麟老人终困厄。\n夜光抱恨良叹悲，日月逝矣吾何之。\n\n作者：李白",
        "《杂曲歌辞 · 远别离》\n远别离，古有皇英之二女，乃在洞庭之南，潇湘之浦。\r\n海水直下万里深，谁人不言此离苦。日惨惨兮云冥冥，猩猩啼烟兮鬼啸雨。\r\n我纵言之将何补，皇穹窃恐不照余之忠诚。云凭凭兮欲吼怒，尧舜当之亦禅禹。\r\n君失臣兮龙为鱼，权归臣兮鼠变虎。或言尧幽囚，舜野死。\r\n九疑联绵皆相似，重瞳孤坟竟何是。帝子泣兮绿云间，随风波兮去无还。\r\n恸哭兮远望，见苍梧之深山。苍梧山崩湘水绝，竹上之泪乃可灭。\n\n作者：李白",
        "《公无渡河》\n黄河西来决昆仑，咆哮万里触龙门。波滔天，尧咨嗟。大禹理百川，儿啼不窥家。\r\n杀湍湮洪水，九州始蚕麻。其害乃去，茫然风沙。被发之叟狂而痴，清晨临流欲奚为。\r\n旁人不惜妻止之，公无渡河苦渡之。虎可搏，河难凭，公果溺死流海湄。\r\n有长鲸白齿若雪山，公乎公乎挂罥于其间，箜篌所悲竟不还。\n\n作者：李白",
        "《战城南》\n去年战桑干源，今年战葱河道。\r\n洗兵条支海上波，放马天山雪中草。\r\n万里长征战，三军尽衰老。\r\n匈奴以杀戮为耕作，古来唯见白骨黄沙田。\r\n秦家筑城避胡处，汉家还有烽火然。\r\n烽火然不息，征战无已时。\r\n野战格斗死，败马号鸣向天悲。\r\n乌鸢啄人肠，衔飞上挂枯树枝。\r\n士卒涂草莽，将军空尔为。\r\n乃知兵者是凶器，圣人不得已而用之。\n\n作者：李白",
        "《夜坐吟》\n冬夜夜寒觉夜长，沉吟久坐坐北堂。冰合井泉月入闺，金缸青凝照悲啼。\r\n金缸灭，啼转多。掩妾泪，听君歌。歌有声，妾有情。\r\n情声合，两无违。一语不入意，从君万曲梁尘飞。\n\n作者：李白",
        "《箜篌谣》\n攀天莫登龙，走山莫骑虎。贵贱结交心不移，唯有严陵及光武。\r\n周公称大圣，管蔡宁相容。汉谣一斗粟，不与淮南舂。\r\n兄弟尚路人，吾心安所从。他人方寸间，山海几千重。\r\n轻言托朋友，对面九疑峰。开花必早落，桃李不如松。\r\n管鲍久已死，何人继其踪。\n\n作者：李白",
        "《独不见》\n白马谁家子，黄龙边塞儿。\r\n天山三丈雪，岂是远行时。\r\n春蕙忽秋草，莎鸡鸣西池。\r\n风摧寒棕响，月入霜闺悲。\r\n忆与君别年，种桃齐蛾眉。\r\n桃今百馀尺，花落成枯枝。\r\n终然独不见，流泪空自知。\n\n作者：李白",
        "《君子有所思行》\n紫阁连终南，青冥天倪色。\r\n凭崖望咸阳，宫阙罗北极。\r\n万井惊画出，九衢如弦直。\r\n渭水银河清，横天流不息。\r\n朝野盛文物，衣冠何翕赩。\r\n厩马散连山，军容威绝域。\r\n伊皋运元化，卫霍输筋力。\r\n歌钟乐未休，荣去老还逼。\r\n圆光过满缺，太阳移中昃。\r\n不散东海金，何争西飞匿。\r\n无作牛山悲，恻怆泪沾臆。\n\n作者：李白",
        "《秦女休行》\n西门秦氏女，秀色如琼花。\r\n手挥白杨刀，清昼杀雠家。\r\n罗袖洒赤血，英气凌紫霞。\r\n直上西山去，关吏相邀遮。\r\n婿为燕国王，身被诏狱加。\r\n犯刑若履虎，不畏落爪牙。\r\n素颈未及断，摧眉伏泥沙。\r\n金鸡忽放赦，大辟得宽赊。\r\n何惭聂政姊，万古共惊嗟。\n\n作者：李白",
        "《空城雀》\n嗷嗷空城雀，身计何戚促。\r\n本与鹪鹩群，不随凤凰族。\r\n提携四黄口，饮乳未尝足。\r\n食君糠秕馀，尝恐乌鸢逐。\r\n耻涉太行险，羞营覆车粟。\r\n天命有定端，守分绝所欲。\n\n作者：李白",
        "《豫章行》\n胡风吹代马，北拥鲁阳关。\r\n吴兵照海雪，西讨何时还？\r\n半渡上辽津，黄云惨无颜。\r\n老母与子别，呼天野草间。\r\n白马绕旌旗，悲鸣相追攀。\r\n白杨秋月苦，早落豫章山。\r\n本为休明人，斩虏素不闲。\r\n岂惜战斗死，为君扫凶顽。\r\n精感石没羽，岂忘惮险艰。\r\n楼船若鲸飞，波荡落星湾。\r\n此曲不可奏，三军鬓成斑。\n\n作者：李白",
        "《上留田行》\n行至上留田，孤坟何峥嵘。\r\n积此万古恨，春草不复生。\r\n悲风四边来，肠断白杨声。\r\n借问谁家地，埋没蒿里茔。\r\n古老向余言，言是上留田，蓬科马鬣今已平。\r\n昔之弟死兄不葬，他人于此举铭旌。\r\n一鸟死，百鸟鸣。一兽走，百兽惊。\r\n桓山之禽别离苦，欲去回翔不能征。\r\n田氏仓卒骨肉分，青天白日摧紫荆。\r\n交柯之木本同形，东枝憔悴西枝荣。\r\n无心之物尚如此，参商胡乃寻天兵。\r\n孤竹延陵，让国扬名。\r\n高风缅邈，颓波激清。\r\n尺布之谣，塞耳不能听。 \n\n作者：李白",
        "《白头吟》\n锦水东北流，波荡双鸳鸯。\r\n雄巢汉宫树，雌弄秦草芳。\r\n宁同万死碎绮翼，不忍云间两分张。\r\n此时阿娇正娇妒，独坐长门愁日暮。\r\n但愿君恩顾妾深，岂惜黄金买词赋。\r\n相如作赋得黄金，丈夫好新多异心。\r\n一朝将聘茂陵女，文君因赠白头吟。\r\n东流不作西归水，落花辞条归故林。\r\n兔丝固无情，随风任倾倒。\r\n谁使女萝枝，而来强萦抱。\r\n两草犹一心，人心不如草。\r\n莫卷龙须席，从他生网丝。\r\n且留琥珀枕，或有梦来时。\r\n覆水再收岂满杯，弃妾已去难重回。\r\n古来得意不相负，只今惟见青陵台。 \n\n作者：李白",
        "《丁督护歌》\n云阳上征去，两岸饶商贾。\r\n吴牛喘月时，拖船一何苦。\r\n水浊不可饮，壶浆半成土。\r\n一唱都护歌，心摧泪如雨。\r\n万人凿盘石，无由达江浒。\r\n君看石芒砀，掩泪悲千古。\n\n作者：李白",
        "《大堤曲》\n汉水临襄阳，花开大堤暖。\r\n佳期大堤下，泪向南云满。\r\n春风复无情，吹我梦魂散。\r\n不见眼中人，天长音信断。\n\n作者：李白",
        "《杨叛儿》\n君歌杨叛儿，妾劝新丰酒。\r\n何许最关人，乌啼白门柳。\r\n乌啼隐杨花，君醉留妾家。\r\n博山炉中沉香火，双烟一气凌紫霞。 \n\n作者：李白",
        "《秋思》\n春阳如昨日，碧树鸣黄鹂。\r\n芜然蕙草暮，飒尔凉风吹。\r\n天秋木叶下，月冷莎鸡悲。\r\n坐愁群芳歇，白露凋华滋。\n\n作者：李白",
        "《飞龙引二首》\n【其一】\r\n黄帝铸鼎于荆山，炼丹砂。\r\n丹砂成黄金，骑龙飞上太清家。\r\n云愁海思令人嗟，宫中彩女颜如花。\r\n飘然挥手凌紫霞，从风纵体登鸾车。\r\n登鸾车，侍轩辕，遨游青天中，其乐不可言。\r\n【其二】\r\n鼎湖流水清且闲，轩辕去时有弓剑，古人传道留其间。\r\n后宫婵娟多花颜，乘鸾飞烟亦不还，骑龙攀天造天关。\r\n造天关，闻天语，长云河车载玉女。\r\n载玉女，过紫皇，紫皇乃赐白兔所捣之药方，后天而老凋三光。\r\n下视瑶池见王母，蛾眉萧飒如秋霜。\n\n作者：李白",
        "《山人劝酒》\n苍苍云松，落落绮皓。\r\n春风尔来为阿谁，蝴蝶忽然满芳草。\r\n秀眉霜雪颜桃花，骨青髓绿长美好。\r\n称是秦时避世人，劝酒相欢不知老。\r\n各守麋鹿志，耻随龙虎争。\r\n欻起佐太子，汉王乃复惊。\r\n顾谓戚夫人，彼翁羽翼成。\r\n归来商山下，泛若云无情。\r\n举觞酹巢由，洗耳何独清。\r\n浩歌望嵩岳，意气还相倾。\n\n作者：李白",
        "《出自蓟北门行》\n虏阵横北荒，胡星曜精芒。\r\n羽书速惊电，烽火昼连光。\r\n虎竹救边急，戎车森已行。\r\n明主不安席，按剑心飞扬。\r\n推毂出猛将，连旗登战场。\r\n兵威冲绝漠，杀气凌穹苍。\r\n列卒赤山下，开营紫塞傍。\r\n途冬沙风紧，旌旗飒凋伤。\r\n画角悲海月，征衣卷天霜。\r\n挥刃斩楼兰，弯弓射贤王。\r\n单于一平荡，种落自奔亡。\r\n收功报天子，行歌归咸阳。\n\n作者：李白",
        "《妾薄命》\n汉帝重阿娇，贮之黄金屋。\r\n咳唾落九天，随风生珠玉。\r\n宠极爱还歇，妒深情却疏。\r\n长门一步地，不肯暂回车。\r\n雨落不上天，水覆难再收。\r\n君情与妾意，各自东西流。\r\n昔日芙蓉花，今成断根草。\r\n以色事他人，能得几时好。\n\n作者：李白",
        "《北风行》\n烛龙栖寒门，光曜犹旦开。\r\n日月照之何不及此，\r\n惟有北风号怒天上来。\r\n燕山雪花大如席，片片吹落轩辕台。\r\n幽州思妇十二月，停歌罢笑双蛾摧。\r\n倚门望行人，念君长城苦寒良可哀。\r\n别时提剑救边去，遗此虎文金髀钗。\r\n中有一双白羽箭，蜘蛛结网生尘埃。\r\n箭空在，人今战死不复回。\r\n不忍见此物，焚之已成灰。\r\n黄河捧土尚可塞，北风雨雪恨难裁。\n\n作者：李白",
        "《杂曲歌辞 · 春日行》\n深宫高楼入紫清，金作蛟龙盘绣楹。\r\n佳人当窗弄白日，弦将手语弹鸣筝。\r\n春风吹落君王耳，此曲乃是升天行。\r\n因出天池泛蓬瀛，楼船蹙沓波浪惊。\r\n三千双蛾献歌笑，挝钟考鼓宫殿倾。\r\n万姓聚舞歌太平，我无为，人自宁。\r\n三十六帝欲相迎，仙人飘翩下云軿。\r\n帝不去，留镐京。\r\n安能为轩辕，独往入窅冥。\r\n小臣拜献南山寿，陛下万古垂鸿名。\n\n作者：李白",
        "《千里思》\n李陵没胡沙，苏武还汉家。\r\n迢迢五原关，朔雪乱边花。\r\n一去隔绝域，思归但长嗟。\r\n鸿雁向西北，飞书报天涯。\n\n作者：李白",
        "《久别离》\n别来几春未还家，玉窗五见樱桃花。\r\n况有锦字书，开缄使人嗟。\r\n至此肠断彼心绝。\r\n云鬟绿鬓罢梳结，愁如回飙乱白雪。\r\n去年寄书报阳台，今年寄书重相催。\r\n东风兮东风，为我吹行云使西来。\r\n待来竟不来，落花寂寂委青苔。\n\n作者：李白",
        "《杂曲歌辞 · 荆州乐》\n白帝城边足风波，\r\n瞿塘五月谁敢过。\r\n荆州麦熟茧成蛾，\r\n缫丝忆君头绪多，\r\n拨谷飞鸣奈妾何。\n\n作者：李白",
        "《于阗采花》\n于阗采花人，自言花相似。\r\n明妃一朝西入胡，胡中美女多羞死。\r\n乃知汉地多名姝，胡中无花可方比。\r\n丹青能令丑者妍，无盐翻在深宫里。\r\n自古妒蛾眉，胡沙埋皓齿。\n\n作者：李白",
        "《树中草》\n鸟衔野田草，误入枯桑里。\r\n客土植危根，逢春犹不死。\r\n草木虽无情，因依尚可生。\r\n如何同枝叶，各自有枯荣。\n\n作者：李白",
        "《战城南》\n战地何昏昏，战士如群蚁。\n气重日轮红，血染蓬蒿紫。\n乌乌衔人肉，食闷飞不起。\n昨日城上人，今日城下鬼。\n旗色如罗星，鼙声殊未已。\n妾家夫与儿，俱在鼙声里。\n\n作者：李白",
        "《杂歌谣辞 · 中山孺子妾歌》\n中山孺子妾，特以色见珍。\r\n虽不如延年妹，亦是当时绝世人。\r\n桃李出深井，花艳惊上春。\r\n一贵复一贱，关天岂由身。\r\n芙蓉老秋霜，团扇羞网尘。\r\n戚姬髡剪入舂市，万古共悲辛。\n\n作者：李白",
        "《司马将军歌》\n狂风吹古月，窃弄章华台。北落明星动光彩，南征猛将如云雷。\r\n手中电曳倚天剑，直斩长鲸海水开。我见楼船壮心目，颇似龙骧下三蜀。\r\n扬兵习战张虎旗，江中白浪如银屋。身居玉帐临河魁，紫髯若戟冠崔嵬。\r\n细柳开营揖天子，始知灞上为婴孩。羌笛横吹阿亸回，向月楼中吹落梅。\r\n将军自起舞长剑，壮士呼声动九垓。功成献凯见明主，丹青画像麒麟台。\n\n作者：李白",
        "《登鹳雀楼》\n鸟在林梢脚底看，夕阳无际戍烟残。\n冻开河水奔浑急，雪洗条山错落寒。\n始为一名抛故国，近因多难怕长安。\n祖鞭掉折徒为尔，赢得云溪负钓竿。\n\n作者：吴融",
        "《途中见杏花》\n一枝红艳出墙头，墙外行人正独愁。\r\n长得看来犹有恨，可堪逢处更难留。\r\n林空色暝莺先到，春浅香寒蝶未游。\r\n更忆帝乡千万树，澹烟笼日暗神州。\n\n作者：吴融",
        "《离岐下题西湖》\n送夏迎秋几醉来，不堪行色被蝉催。\n身随渭水看归远，梦挂秦云约自回。\n雨细若为抛钓艇，月明谁复上歌台。\n千波万浪西风急，更为红蕖把一杯。\n\n作者：吴融",
        "《三月过行宫》\n渠水红繁拥御墙，风娇小叶学娥妆。\r\n垂帘几度青春老，堪锁千年白日长。\n\n作者：李贺",
        "《王浚墓下作》\n人间无阿童，犹唱水中龙。\r\n白草侵烟死，秋梨绕地红。\r\n古书平黑石，袖剑断青铜。\r\n耕势鱼鳞起，坟科马鬣封。\r\n菊花垂湿露，棘径卧乾蓬。\r\n松柏愁香涩，南原几夜风。\n\n作者：李贺",
        "《天上谣》\n天河夜转漂回星，银浦流云学水声。\r\n玉宫桂树花未落，仙妾采香垂佩缨。\r\n秦妃卷帘北窗晓，窗前植桐青凤小。\r\n王子吹笙鹅管长，呼龙耕烟种瑶草。\r\n粉霞红绶藕丝裙，青洲步拾兰苕春。\r\n东指羲和能走马，海尘新生石山下。\n\n作者：李贺",
        "《客游》\n悲满千里心，日暖南山石。\r\n不谒承明庐，老作平原客。\r\n四时别家庙，三年去乡国。\r\n旅歌屡弹铗，归问时裂帛。\n\n作者：李贺",
        "《高轩过》\n华裾织翠青如葱，金环压辔摇玲珑。\r\n马蹄隐耳声隆隆，入门下马气如虹。\r\n云是东京才子，文章钜公。\r\n二十八宿罗心胸，九精照耀贯当中。\r\n殿前作赋声摩空，笔补造化天无功。\r\n庞眉书客感秋蓬，谁知死草生华风。\r\n我今垂翅附冥鸿，他日不羞蛇作龙。\n\n作者：李贺",
        "《南园》\n方领蕙带折角巾，杜若已老兰苕春。\r\n南山削秀蓝玉合，小雨归去飞凉云。\r\n熟杏暖香梨叶老，草梢竹栅锁池痕。\r\n郑公乡老开酒尊，坐泛楚奏吟招魂。\n\n作者：李贺",
        "《假龙吟歌》\n石轧铜杯，吟咏枯瘁。苍鹰摆血，白凤下肺。\r\n桂子自落，云弄车盖。木死沙崩恶溪岛，阿母得仙今不老。\r\n窞中跳汰截清涎，隈壖卧水埋金爪。崖蹬苍苔吊石发，江君掩帐筼筜折。\r\n莲花去国一千年，雨后闻腥犹带铁。\n\n作者：李贺",
        "《感讽六首（其二）》\n苦风吹朔寒，沙惊秦木折。\r\n舞影逐空天，画鼓馀清节。\r\n蜀书秋信断，黑水朝波咽。\r\n娇魂从回风，死处悬乡月。\n\n作者：李贺",
        "《大堤曲》\n妾家住横塘，红纱满桂香。青云教绾头上髻，明月与作耳边珰。\r\n莲风起，江畔春。大堤上，留北人。郎食鲤鱼尾，妾食猩猩唇。\r\n莫指襄阳道，绿浦归帆少。今日菖蒲花，明朝枫树老。\n\n作者：李贺",
        "《将进酒》\n琉璃钟，琥珀浓，小槽酒滴真珠红。\r\n烹龙炮凤玉脂泣，罗屏绣幕围香风。\r\n吹龙笛，击鼍鼓，皓齿歌，细腰舞。\r\n况是青春日将暮，桃花乱落如红雨。\r\n劝君终日酩酊醉，酒不到刘伶坟上土。\n\n作者：李贺",
        "《春行寄兴》\n宜阳城下草萋萋，涧水东流复向西。\r\n芳树无人花自落，春山一路鸟空啼。\n\n作者：李华",
        "《悼诗》\n永念难消释，孤怀痛自嗟。\n雨深秋寂莫，愁引病增加。\n咽绝风前思，昏蒙眼上花。\n空王应念我，穷子正迷家。\n\n作者：李煜",
        "《病中感怀》\n憔悴年来甚，萧条益自伤。\n风威侵病骨，雨气咽愁肠。\n夜鼎唯煎药，朝髭半染霜。\n前缘竟何似，谁与问空王。\n\n作者：李煜",
        "《杞梁墓》\n一叫长城万仞摧，杞梁遗骨逐妻回。\r\n南邻北里皆孀妇，谁解坚心继此来。\n\n作者：汪遵",
        "《咏长城》\n秦筑长城比铁牢，蕃戎不敢过临洮。\r\n焉知万里连云色，不及尧阶三尺高。\n\n作者：汪遵",
        "《罢相作》\n避贤初罢相，乐圣且衔杯。\n为问门前客，今朝几个来。\n\n作者：李适之",
        "《冬至后西湖泛舟看断冰偶成长句》\n一阳生后阴飙竭，湖上层冰看折时。\r\n云母扇摇当殿色，珊瑚树碎满盘枝。\r\n斜汀藻动鱼应觉，极浦波生雁未知。\r\n山影浅中留瓦砾，日光寒外送涟漪。\r\n崖崩苇岸纵横散，篙蹙兰舟片段随。\r\n曾向黄河望冲激，大鹏飞起雪风吹。\n\n作者：李郢",
        "《重别西湖》\n浦边梅叶看凋落，波上双禽去寂寥。\n吹管曲传花易失，织文机学羽难飘。\n雪欺春早摧芳萼，隼励秋深拂翠翘。\n繁艳彩毛无处所，尽成愁叹别溪桥。\n\n作者：李绅",
        "《过梅里七首家于无锡四十载今敝庐数堵犹存今列题于后忆西湖双鸂鶒》\n双鸂鶒，锦毛斓斑长比翼，戏绕莲丛回锦臆。照灼花丛两相得，渔歌惊起飞南北。\n缭绕追随不迷惑，云间上下同栖息。不作惊禽远相忆，东家少妇机中语。\n剪断回文泣机杼，徒嗟孔雀衔毛羽。一去东南别离苦，五里裴回竟何补。\n\n作者：李绅",
        "《七言》\n欲陪仙侣得身轻，飞过蓬莱彻上清。\n朱顶鹤来云外接，紫鳞鱼向海中迎。\n姮娥月桂花先吐，王母仙桃子渐成。\n下瞰日轮天欲晓，定知人世久长生。\n\n作者：吕岩",
        "《洞庭湖君山颂》\n午夜君山玩月回，西邻小圃碧莲开。\n天香风露苍华冷，云在青霄鹤未来。\n\n作者：吕岩",
        "《题黄鹤楼石照》\n黄鹤楼前吹笛时，白蘋红蓼满江湄。\r\n衷情欲诉谁能会，惟有清风明月知。\n\n作者：吕岩",
        "《幸蜀西至剑门》\n剑阁横云峻，銮舆出狩回。\n翠屏千仞合，丹嶂五丁开。\n灌木萦旗转，仙云拂马来。\n乘时方在德，嗟尔勒铭才。\n\n作者：李隆基",
        "《放鱼》\n早觅为龙去，江湖莫漫游。\r\n须知香饵下，触口是铦钩！\n\n作者：李群玉",
        "《三月五日陪裴大夫泛长沙东湖》\n上巳馀风景，芳辰集远坰。\r\n彩舟浮滉荡，绣毂下娉婷。\r\n林榭回葱茜，笙歌转杳冥。\r\n湖光迷翡翠，草色醉蜻蜓。\r\n鸟弄桐花日，鱼翻谷雨萍。\r\n从今留胜会，谁肯画兰亭。\n\n作者：崔护",
        "《游西湖》\n□□□□□□□，菰米蘋花似故乡。\n不是不归归未得，好风明月一思量。\n\n作者：沈韬文",
        "《侍宴安乐公主新宅应制》\n皇家贵主好神仙，别业初开云汉边。\n山出尽如鸣凤岭，池成不让饮龙川。\n妆楼翠幌教春住，舞阁金铺借日悬。\n敬从乘舆来此地，称觞献寿乐钧天。\n\n作者：沈佺期",
        "《寒食》\n普天皆灭焰，匝地尽藏烟。\r\n不知何处火？来就客心然。\n\n作者：沈佺期",
        "《述国亡诗》\n君王城上竖降旗，妾在深宫那得知。\r\n十四万人齐解甲，更无一个是男儿。\n\n作者：花蕊夫人",
        "《元次山居武昌之樊山》\n江山十日雪，雪深江雾浓。\n起来望樊山，但见群玉峰。\n林莺却不语，野兽翻有踪。\n山中应大寒，短褐何以完。\n皓气凝书帐，清著钓鱼竿。\n怀君欲进谒，溪滑渡舟难。\n\n作者：孟彦深",
        "《秋深》\n柳色尚沈沈，风吹秋更深。\n山河空远道，乡国自鸣砧。\n巷有千家月，人无万里心。\n长城哭崩后，寂绝至如今。\n\n作者：周朴",
        "《桃花》\n桃花春色暖先开，明媚谁人不看来。\r\n可惜狂风吹落后，殷红片片点莓苔。\n\n作者：周朴",
        "《洞庭湖寄阎九》\n洞庭秋正阔，余欲泛归船。\r\n莫辨荆吴地，唯馀水共天。\r\n渺弥江树没，合沓海潮连。\r\n迟尔为舟楫，相将济巨川。\n\n作者：孟浩然",
        "《渡扬子江》\n桂檝中流望，京江两畔明。\r\n林开扬子驿，山出润州城。\r\n海尽边阴静，江寒朔吹生。\r\n更闻枫叶下，淅沥度秋声。\n\n作者：孟浩然",
        "《岁除夜会乐城张少府宅》\n畴昔通家好，相知无间然。\r\n续明催画烛，守岁接长筵。\r\n旧曲梅花唱，新正柏酒传。\r\n客行随处乐，不见度年年。\n\n作者：孟浩然",
        "《送朱大入秦》\n游人五陵去，宝剑值千金。\r\n分手脱相赠，平生一片心。\n\n作者：孟浩然",
        "《洛中访袁拾遗不遇》\n洛阳访才子，江岭作流人。\r\n闻说梅花早，何如北地春。\n\n作者：孟浩然",
        "《江上别流人》\n以我越乡客，逢君谪居者。\r\n分飞黄鹤楼，流落苍梧野。\r\n驿使乘云去，征帆沿溜下。\r\n不知从此分，还袂何时把。\n\n作者：孟浩然",
        "《清明即事》\n帝里重清明，人心自愁思。\r\n车声上路合，柳色东城翠。\r\n花落草齐生，莺飞蝶双戏。\r\n空堂坐相忆，酌茗聊代醉。\n\n作者：孟浩然",
        "《鹦鹉洲送王九之》\n昔登江上黄鹤楼，遥爱江中鹦鹉洲。洲势逶迤绕碧流，鸳鸯鸂鶒满滩头。\r\n滩头日落沙碛长，金沙熠熠动飙光。舟人牵锦缆，浣女结罗裳。\r\n月明全见芦花白，风起遥闻杜若香，君行采采莫相忘。\n\n作者：孟浩然",
        "《寒食》\n二月江南花满枝，他乡寒食远堪悲。\r\n贫居往往无烟火，不独明朝为子推。\n\n作者：孟云卿",
        "《答姚怤见寄》\n日月不同光，昼夜各有宜。\r\n贤哲不苟合，出处亦待时。\r\n而我独迷见，意求异士知。\r\n如将舞鹤管，误向惊凫吹。\r\n大雅难具陈，正声易漂沦。\r\n君有丈夫泪，泣人不泣身。\r\n行吟楚山玉，义泪沾衣巾。\n\n作者：孟郊",
        "《杏殇》\n冻手莫弄珠，弄珠珠易飞。\n惊霜莫剪春，剪春无光辉。\n零落小花乳，斓斑昔婴衣。\n拾之不盈把，日暮空悲归。\n\n作者：孟郊",
        "《乞巧》\n七夕今宵看碧霄，牵牛织女渡河桥。\r\n家家乞巧望秋月，穿尽红丝几万条。\n\n作者：林杰",
        "《题汉州西湖》\n高流缠峻隅，城下缅丘墟。\n决渠信浩荡，潭岛成江湖。\n结宇依回渚，水中信可居。\n三伏气不蒸，四达暑自徂。\n同人千里驾，邻国五马车。\n月出共登舟，风生随所如。\n举麾指极浦，欲极更盘纡。\n缭绕各殊致，夜尽情有馀。\n遭乱意不开，即理还暂祛。\n安得长晤语，使我忧更除。\n\n作者：房琯",
        "《送田三端公还鄂州》\n孤云迢遰恋沧洲，劝酒梨花对白头。\r\n南陌送归车骑合，东城怨别管弦愁。\r\n青油幕里人如玉，黄鹤楼中月并钩。\r\n君去庾公应借问，驰心千里大江流。\n\n作者：武元衡",
        "《塞外月夜寄荆南熊侍御》\n南依刘表北刘琨，征战年年箫鼓喧。\r\n云雨一乖千万里，长城秋月洞庭猿。\n\n作者：武元衡",
        "《送邢郎中赴太原》\n上将得良策，恩威作长城。\r\n如今并州北，不见有胡兵。\r\n晋野雨初足，汾河波亦清。\r\n所从古无比，意气送君行。\n\n作者：姚合",
        "《松》\n细韵飕飕入骨凉，影兼巢鹤过高墙。\n盘根一种依平地，自是梧桐不久长。\n\n作者：修睦",
        "《题红叶》\n流水何太急，深宫尽日闲。\r\n殷勤谢红叶，好去到人间。\n\n作者：宣宗宫人",
        "《婕妤春怨》\n花枝出建章，凤管发昭阳。\n借问承恩者，双蛾几许长。\n\n作者：皇甫冉",
        "《与浩初上人同看山寄京华亲故》\n海畔尖山似剑铓，秋来处处割愁肠。\n若为化得身千亿，散上峰头望故乡。\n\n作者：柳宗元",
        "《巽公院五咏苦竹桥》\n危桥属幽径，缭绕穿疏林。\r\n迸箨分苦节，轻筠抱虚心。\r\n俯瞰涓涓流，仰聆萧萧吟。\r\n差池下烟日，嘲𠹗鸣山禽。\r\n谅无要津用，栖息有馀阴。\n\n作者：柳宗元",
        "《苏氏别业》\n别业居幽处，到来生隐心。\r\n南山当户牖，灃水映园林。\r\n屋覆经冬雪，庭昏未夕阴。\r\n寥寥人境外，闲坐听春禽。\n\n作者：祖咏",
        "《江南旅情》\n楚山不可极，归路但萧条。\n海色晴看雨，江声夜听潮。\n剑留南斗近，书寄北风遥。\n为报空潭橘，无媒寄洛桥。\n\n作者：祖咏",
        "《答李浣三首》\n孤客逢春暮，缄情寄旧游。\n海隅人使远，书到洛阳秋。\n\n作者：韦应物",
        "《闻雁》\n故园眇何处，归思方悠哉。\n淮南秋雨夜，高斋闻雁来。\n\n作者：韦应物",
        "《寄恒璨》\n心绝去来缘，迹顺人间事。\n独寻秋草径，夜宿寒山寺。\n今日郡斋闲，思问楞伽字。\n\n作者：韦应物",
        "《除日》\n思怀耿如昨，季月已云暮。\r\n忽惊年复新，独恨人成故。\r\n冰池始泮绿，梅援还飘素。\r\n淑景方转延，朝朝自难度。\n\n作者：韦应物",
        "《奉和九日幸临渭亭登高应制得枝字》\n重九开秋节，得一动宸仪。\r\n金风飘菊蕊，玉露泫萸枝。\r\n睿览八纮外，天文七曜披。\r\n临深应在即，居高岂忘危。\n\n作者：韦安石",
        "《侍宴旋师喜捷应制》\n蜂蚁屯夷落，熊罴逐汉飞。\r\n忘躯百战后，屈指一年归。\r\n厚眷纾天藻，深慈解御衣。\r\n兴酣歌舞出，朝野叹光辉。\n\n作者：韦安石",
        "《梁王宅侍宴应制同用风字》\n梁园开胜景，轩驾动宸衷。\r\n早荷承湛露，修竹引薰风。\r\n九酝倾钟石，百兽协丝桐。\r\n小臣陪宴镐，献寿奉维嵩。\n\n作者：韦安石",
        "《忆昔》\n昔年曾向五陵游，子夜歌清月满楼。\r\n银烛树前长似昼，露桃华里不知秋。\r\n西园公子名无忌，南国佳人号莫愁。\r\n今日乱离俱是梦，夕阳唯见水东流。\n\n作者：韦庄",
        "《长安清明》\n蚤是伤春梦雨天，可堪芳草更芊芊。\r\n内官初赐清明火，上相闲分白打钱。\r\n紫陌乱嘶红叱拨，绿杨高映画秋千。\r\n游人记得承平事，暗喜风光似昔年。\n\n作者：韦庄",
        "《和薛先辈见寄初秋寓怀即事之作二十韵》\n玉律初移候，清风乍远襟。\n一声蝉到耳，千炬火然心。\n岳静云堆翠，楼高日半沉。\n引愁憎暮角，惊梦怯残砧。\n露白凝湘簟，风篁韵蜀琴。\n鸟喧从果烂，阶净任苔侵。\n柿叶添红景，槐柯减绿阴。\n采珠逢宝窟，阅石见瑶林。\n鲁殿铿寒玉，苔山激碎金。\n郤堂流桂景，陈巷集车音。\n名自张华显，词因葛亮吟。\n水深龙易失，天远鹤难寻。\n鉴貌宁惭乐，论才岂谢任。\n义心孤剑直，学海怒涛深。\n既睹文兼质，翻疑古在今。\n惭闻纡绿绶，即候挂朝簪。\n晚树连秋坞，斜阳映暮岑。\n夜虫方唧唧，疲马正骎骎。\n托迹同吴燕，依仁似越禽。\n会随仙羽化，香蚁且同斟。\n\n作者：韦庄",
        "《同洛阳李少府观永乐公主入蕃》\n边地莺花少，年来未觉新。\n美人天上落，龙塞始应春。\n\n作者：孙逖",
        "《送部四镇人往单于别知故》\n天下今无事，云中独未宁。\n忝驱更戍卒，方远送边庭。\n马饮长城水，军占太白星。\n国恩行可报，何必守经营。\n\n作者：徐九皋",
        "《关山月》\n玉塞抵长城，金徽映高阙。\n遥心万馀里，直望三边月。\n霜静影逾悬，露晞光渐没。\n思君不可见，空叹将焉歇。\n\n作者：徐九皋",
        "《芳草》\n何处不相见，烟苗捧露心。\r\n萋萋绿远水，苒苒在空林。\r\n野吹闲摇阔，游人醉卧深。\r\n南朝古城里，碑石又应沉。\n\n作者：孙鲂",
        "《阮公体》\n秦王按剑怒，发卒戍龙沙。\n雄图尚未毕，海内已纷拿。\n黄尘暗天起，白日敛精华。\n唯见长城外，僵尸如乱麻。\n\n作者：徐晶",
        "《赠乌程杨苹明府》\n策杖政成时，清溪弄钓丝。\n当年潘子貌，避病沈侯诗。\n漉酒迎宾急，看花署字迟。\n杨梅今熟未，与我两三枝。\n\n作者：秦系",
        "《送魏大从军》\n匈奴犹未灭，魏绛复从戎。\r\n怅别三河道，言追六郡雄。\r\n雁山横代北，狐塞接云中。\r\n勿使燕然上，惟留汉将功。\n\n作者：陈子昂",
        "《送著作佐郎崔融等从梁王东征》\n金天方肃杀，白露始专征。\n王师非乐战，之子慎佳兵。\n海气侵南部，边风扫北平。\n莫卖卢龙塞，归邀麟阁名。\n\n作者：陈子昂",
        "《题祀山烽树赠乔十二侍御》\n汉庭荣巧宦，云阁薄边功。\n可怜骢马使，白首为谁雄。\n\n作者：陈子昂",
        "《与东方左史虬修竹篇》\n龙种生南岳，孤翠郁亭亭。\r\n峰岭上崇崒，烟雨下微冥。\r\n夜闻鼯鼠叫，昼聒泉鹤声。\r\n春风正淡荡，白露已清泠。\r\n哀响激金奏，密色滋玉英。\r\n岁寒霜雪苦，含彩独青青。\r\n岂不厌凝洌，羞比春木荣。\r\n春木有荣歇，此节无凋零。\r\n始愿与金石，终古保坚贞。\r\n不意伶伦子，吹之学凤鸣。\r\n遂偶云和瑟，张乐奏天庭。\r\n妙曲方千变，箫韶亦九成。\r\n信蒙雕斫美，常愿事仙灵。\r\n驱驰翠虬驾，伊郁紫鸾笙。\r\n结交嬴台女，吟弄升天行。\r\n携手登白日，远游戏赤城。\r\n低昂玄鹤舞，断续彩云生。\r\n永随众仙逝，三山游玉京。\n\n作者：陈子昂",
        "《宫词》\n又是春残也，如何出翠帷。\r\n落花人独立，微雨燕双飞。\r\n寓目魂将断，经年梦亦非。\r\n那堪向秋夕，萧飒暮蟾辉。\n\n作者：翁宏",
        "《秋日》\n反照入闾巷，忧来与谁语。\r\n古道无人行，秋风动禾黍。\n\n作者：耿湋",
        "《晚登虔州即事寄李侍御》\n章溪与贡水，何事会波澜。\n万里归人少，孤舟行路难。\n春光浮曲浪，暮色隔连滩。\n花发从南早，江流向北宽。\n故交参盛府，新角耸危冠。\n楚剑期终割，隋珠惜未弹。\n酒醒愁转极，别远泪初干。\n愿保乔松质，青青过大寒。\n\n作者：耿湋",
        "《饮马长城窟》\n日日风吹虏骑尘，年年饮马汉营人。\n千堆战骨那知主，万里枯沙不辨春。\n浴谷气寒愁坠指，断崖冰滑恐伤神。\n金鞍玉勒无颜色，泪满征衣怨暴秦。\n\n作者：陈标",
        "《醉后赠张九旭》\n世上谩相识，此翁殊不然。\r\n兴来书自圣，醉后语尤颠。\r\n白发老闲事，青云在目前。\r\n床头一壶酒，能更几回眠。\n\n作者：高适",
        "《重阳》\n节物惊心两鬓华，东篱空绕未开花。\r\n百年将半仕三已，五亩就荒天一涯。\r\n岂有白衣来剥啄，一从乌帽自攲斜。\r\n真成独坐空搔首，门柳萧萧噪暮鸦。\n\n作者：高适",
        "《咏史》\n尚有绨袍赠，应怜范叔寒。\n不知天下士，犹作布衣看。\n\n作者：高适",
        "《和王七玉门关听吹笛》\n胡人吹笛戍楼间，楼上萧条海月闲。\r\n借问落梅凡几曲，从风一夜满关山。\n\n作者：高适",
        "《听张立本女吟》\n危冠广袖楚宫妆，独步闲庭逐夜凉。\r\n自把玉钗敲砌竹，清歌一曲月如霜。\n\n作者：高适",
        "《自淇涉黄河途中作十三首》\n【其一】\r\n川上常极目，世情今已闲。\r\n去帆带落日，征路随长山。\r\n亲友若云霄，可望不可攀。\r\n于兹任所惬，浩荡风波间。\r\n【其二】\r\n清晨泛中流，羽族满汀渚。\r\n黄鹄何处来，昂藏寡俦侣。\r\n飞鸣无人见，饮啄岂得所。\r\n云汉尔固知，胡为不轻举。\r\n【其三】\r\n野人头尽白，与我忽相访。\r\n手持青竹竿，日暮淇水上。\r\n虽老美容色，虽贫亦闲放。\r\n钓鱼三十年，中心无所向。\r\n【其四】\r\n南登滑台上，却望河淇间。\r\n竹树夹流水，孤城对远山。\r\n念兹川路阔，羡尔沙鸥闲。\r\n长想别离处，犹无音信还。\r\n【其五】\r\n东入黄河水，茫茫泛纡直。\r\n北望太行山，峨峨半天色。\r\n山河相映带，深浅未可测。\r\n自昔有贤才，相逢不相识。\r\n【其六】\r\n秋日登滑台，台高秋已暮。\r\n独行既未惬，怀土怅无趣。\r\n晋宋何萧条，羌胡散驰鹜。\r\n当时无战略，此地即边戍。\r\n兵革徒自勤，山河孰云固。\r\n乘闲喜临眺，感物伤游寓。\r\n惆怅落日前，飘飖远帆处。\r\n北风吹万里，南雁不知数。\r\n归意方浩然，云沙更回互。\r\n【其七】\r\n乱流自兹远，倚楫时一望。\r\n遥见楚汉城，崔嵬高山上。\r\n天道昔未测，人心无所向。\r\n屠钓称侯王，龙蛇争霸王。\r\n缅怀多杀戮，顾此生惨怆。\r\n圣代休甲兵，吾其得闲放。\r\n【其八】\r\n兹川方悠邈，云沙无前后。\r\n古堰对河壖，长林出淇口。\r\n独行非吾意，东向日已久。\r\n忧来谁得知，且酌尊中酒。\r\n【其九】\r\n朝从北岸来，泊船南河浒。\r\n试共野人言，深觉农夫苦。\r\n去秋虽薄熟，今夏犹未雨。\r\n耕耘日勤劳，租税兼舄卤。\r\n园蔬空寥落，产业不足数。\r\n尚有献芹心，无因见明主。\r\n【其十】\r\n茫茫浊河注，怀古临河滨。\r\n禹功本豁达，汉迹方因循。\r\n坎德昔滂沱，冯夷胡不仁。\r\n激潏陵堤防，东郡多悲辛。\r\n天子忽惊悼，从官皆负薪。\r\n畚筑岂无谋，祈祷如有神。\r\n宣房今安在，高岸空嶙峋。\r\n【其十一】\r\n我行倦风湍，辍棹将问津。\r\n空传歌瓠子，感慨独愁人。\r\n孟夏桑叶肥，秾阴夹长津。\r\n蚕农有时节，田野无闲人。\r\n临水狎渔樵，望山怀隐沦。\r\n谁能去京洛，憔悴对风尘。\r\n【其十二】\r\n朝景入平川，川长复垂柳。\r\n遥看魏公墓，突兀前山后。\r\n忆昔大业时，群雄角奔走。\r\n伊人何电迈，独立风尘首。\r\n传檄举敖仓，拥兵屯洛口。\r\n连营一百万，六合如可有。\r\n方项终比肩，乱隋将假手。\r\n力争固难恃，骄战曷能久。\r\n若使学萧曹，功名当不朽。\r\n【其十三】\r\n皤皤河滨叟，相遇似有耻。\r\n辍榜聊问之，答言尽终始。\r\n一生虽贫贱，九十年未死。\r\n且喜对儿孙，弥惭远城市。\r\n结庐黄河曲，垂钓长河里。\r\n漫漫望云沙，萧条听风水。\r\n所思强饭食，永愿在乡里。\r\n万事吾不知，其心只如此。\n\n作者：高适",
        "《杂曲歌辞 · 蓟门行五首》\n黯黯长城外，日没更烟尘。\r\n胡骑虽凭陵，汉兵不顾身。\r\n古树满空塞，黄云愁杀人。\n\n作者：高适",
        "《别离》\n丈夫非无泪，不洒离别间。\r\n杖剑对尊酒，耻为游子颜。\r\n蝮蛇一螫手，壮士即解腕。\r\n所志在功名，离别何足叹。\n\n作者：陆龟蒙",
        "《大子夜歌 · 其一》\n歌谣数百种，子夜最可怜。\r\n慷慨吐清音，明转出天然。\n\n作者：无名氏",
        "《鹳雀楼晴望》\n尧女楼西望，人怀太古时。\n海波通禹凿，山木闭虞祠。\n鸟道残虹挂，龙潭返照移。\n行云如可驭，万里赴心期。\n\n作者：马戴",
        "《送朴山人归新罗》\n浩渺行无极，扬帆但信风。\r\n云山过海半，乡树入舟中。\r\n波定遥天出，沙平远岸穷。\r\n离心寄何处，目断曙霞东。\n\n作者：马戴",
        "《出塞词》\n金带连环束战袍，马头冲雪度临洮。\r\n卷旗夜劫单于帐，乱斫胡儿缺宝刀。\n\n作者：马戴",
        "《题悟公禅室》\n临坛付法十三春，家本长城若下人。\r\n芸阁少年应不识，南山钞主是前身。\n\n作者：陆畅",
        "《和宋之问寒食题黄梅临江驿》\n春分自淮北，寒食渡江南。\n忽见浔阳水，疑是宋家潭。\n明主阍难叫，孤臣逐未堪。\n遥思故园陌，桃李正酣酣。\n\n作者：崔融",
        "《赤壁怀古》\n汉室河山鼎势分，勤王谁肯顾元勋。\n不知征伐由天子，唯许英雄共使君。\n江上战馀陵是谷，渡头春在草连云。\n分明胜败无寻处，空听渔歌到夕曛。\n\n作者：崔涂",
        "《滕王阁》\n昔人登览处，遗阁大江隅。\n叠浪有时有，闲云无日无。\n早凉先燕去，返照后帆孤。\n未得营归计，菱歌满旧湖。\n\n作者：张乔",
        "《山中冬夜》\n寒叶风摇尽，空林鸟宿稀。\r\n涧冰妨鹿饮，山雪阻僧归。\r\n夜坐尘心定，长吟语力微。\r\n人间去多事，何处梦柴扉。\n\n作者：张乔",
        "《题河中鹳雀楼》\n高楼怀古动悲歌，鹳雀今无野燕过。\n树隔五陵秋色早，水连三晋夕阳多。\n渔人遗火成寒烧，牧笛吹风起夜波。\n十载重来值摇落，天涯归计欲如何。\n\n作者：张乔",
        "《河湟旧卒》\n少年随将讨河湟，头白时清返故乡。\r\n十万汉军零落尽，独吹边曲向残阳。\n\n作者：张乔",
        "《同王徵君湘中有怀》\n八月洞庭秋，潇湘水北流。\n还家万里梦，为客五更愁。\n不用开书帙，偏宜上酒楼。\n故人京洛满，何日复同游。\n\n作者：张谓",
        "《题长安壁主人》\n世人结交须黄金，黄金不多交不深。\r\n纵令然诺暂相许，终是悠悠行路心。\n\n作者：张谓",
        "《告绝诗》\n弃置今何道，当时且自亲。\n还将旧来意，怜取眼前人。\n\n作者：崔莺莺",
        "《秋夜曲》\n丁丁漏水夜何长，漫漫轻云露月光。\r\n秋逼暗虫通夕响，寒衣未寄莫飞霜。\n\n作者：张仲素",
        "《塞下曲四首》\n北海阴风动地来，明君祠上望龙堆。\n髑髅皆是长城卒，日暮沙场飞作灰。\n\n作者：常建",
        "《题松汀驿》\n山色远含空，苍茫泽国东。\n海明先见日，江白迥闻风。\n鸟道高原去，人烟小径通。\n那知旧遗逸，不在五湖中。\n\n作者：张祜",
        "《听筝》\n十指纤纤玉笋红，雁行轻遏翠弦中。\n分明似说长城苦，水咽云寒一夜风。\n\n作者：张祜",
        "《樱桃》\n石榴未拆梅犹小，爱此山花四五株。\n斜日庭前风袅袅，碧油千片漏红珠。\n\n作者：张祜",
        "《上元夜六首（其一）》\n玉漏银壶且莫催，铁关金锁彻明开。\r\n谁家见月能闲坐，何处闻灯不看来。\n\n作者：崔液",
        "《上元夜六首》\n公子王孙意气骄，不论相识也相邀。\n最怜长袖风前弱，更赏新弦暗里调。\n\n作者：崔液",
        "《上元夜六首》\n星移汉转月将微，露洒烟飘灯渐稀。\n犹惜路傍歌舞处，踌蹰相顾不能归。\n\n作者：崔液",
        "《蜀道后期》\n客心争日月，来往预期程。\n秋风不相待，先至洛阳城。\n\n作者：张说",
        "《游洞庭湖》\n平湖晓望分，仙峤气氛氲。\n鼓枻乘清渚，寻峰弄白云。\n江寒天一色，日静水重纹。\n树坐参猿啸，沙行入鹭群。\n缘源斑筱密，罥径绿萝纷。\n洞穴传虚应，枫林觉自熏。\n双童有灵药，愿取献明君。\n\n作者：张说",
        "《边词》\n五原春色旧来迟，二月垂杨未挂丝。\r\n即今河畔冰开日，正是长安花落时。\n\n作者：张敬忠",
        "《夏日题老将林亭》\n百战功成翻爱静，侯门渐欲似仙家。\r\n墙头雨细垂纤草，水面风回聚落花。\r\n井放辘轳闲浸酒，笼开鹦鹉报煎茶。\r\n几人图在凌烟阁，曾不交锋向塞沙？\n\n作者：张蠙",
        "《洞庭湖》\n空江浩荡景萧然，尽日菰蒲泊钓船。\r\n青草浪高三月渡，绿杨花扑一溪烟。\r\n情多莫举伤春目，愁极兼无买酒钱。\r\n犹有渔人数家住，不成村落夕阳边。\n\n作者：张泌（佖）",
        "《晴江秋望》\n八月长江万里晴，千帆一道带风轻。\r\n尽日不分天水色，洞庭南是岳阳城。\n\n作者：崔季卿",
        "《送韦城李少府》\n送客南昌尉，离亭西候春。\r\n野花看欲尽，林鸟听犹新。\r\n别酒青门路，归轩白马津。\r\n相知无远近，万里尚为邻。\n\n作者：张九龄",
        "《西江夜行》\n遥夜人何在，澄潭月里行。\r\n悠悠天宇旷，切切故乡情。\r\n外物寂无扰，中流澹自清。\r\n念归林叶换，愁坐露华生。\r\n犹有汀洲鹤，宵分乍一鸣。\n\n作者：张九龄",
        "《焚书坑》\n竹帛烟消帝业虚，关河空锁祖龙居。\r\n坑灰未冷山东乱，刘项原来不读书。\n\n作者：章碣",
        "《汴河亭》\n广陵花盛帝东游，先劈昆仑一派流。\r\n百二禁兵辞象阙，三千宫女下龙舟。\r\n凝云鼓震星辰动，拂浪旗开日月浮。\r\n四海义师归有道，迷楼还似景阳楼。\n\n作者：许浑",
        "《颍州从事西湖亭宴饯》\n西湖清宴不知回，一曲离歌酒一杯。\r\n城带夕阳闻鼓角，寺临秋水见楼台。\r\n兰堂客散蝉犹噪，桂楫人稀鸟自来。\r\n独想征车过巩洛，此中霜菊绕潭开。\n\n作者：许浑",
        "《卧病》\n寒窗灯尽月斜晖，佩马朝天独掩扉。\n清露已凋秦塞柳，白云空长越山薇。\n病中送客难为别，梦里还家不当归。\n惟有寄书书未得，卧闻燕雁向南飞。\n\n作者：许浑",
        "《送杜秀才归》\n桂州南去与谁同，处处山连水自通。\n两岸晓霞千里草，半帆斜日一江风。\n瘴雨欲来枫树黑，火云初起荔枝红。\n愁君路远销年月，莫滞三湘五岭中。\n\n作者：许浑",
        "《谢亭送别》\n劳歌一曲解行舟，红叶青山水急流。\r\n日暮酒醒人已远，满天风雨下西楼。\n\n作者：许浑",
        "《南海使院对菊怀丁卯别墅》\n何处曾移菊，溪桥鹤岭东。\n篱疏还有艳，园小亦无丛。\n日晚秋烟里，星繁晓露中。\n影摇金涧水，香染玉潭风。\n罢酒惭陶令，题诗答谢公。\n朝来数花发，身在尉佗宫。\n\n作者：许浑",
        "《长城下》\n远水犹归壑，征人合忆乡。\r\n泣多盈袖血，吟苦满头霜。\r\n楚国连天浪，衡门到海荒。\r\n何当生燕羽，时得近雕梁。\n\n作者：曹邺",
        "《官仓鼠》\n官仓老鼠大如斗，见人开仓亦不走。\r\n健儿无粮百姓饥，谁遣朝朝入君口。\n\n作者：曹邺",
        "《洞庭湖》\n东西南北各连空，波上唯留小朵峰。\n长与岳阳翻鼓角，不离云梦转鱼龙。\n吸回日月过千顷，铺尽星河剩一重。\n直到劫馀还作陆，是时应有羽人逢。\n\n作者：曹松",
        "《小游仙诗九十八首》\n暂随凫伯纵闲游，饮鹿因过翠水头。\n宫殿寂寥人不见，碧花菱角满潭秋。\n\n作者：曹唐",
        "《过洞庭湖》\n惊波常不定，半日鬓堪斑。\n四顾疑无地，中流忽有山。\n鸟高恒畏坠，帆远却如闲。\n渔父闲相引，时歌浩渺间。\n\n作者：许棠",
        "《失题》\n独夜长城下，孤吟近北辰。\n半天初去雁，穷碛远来人。\n月黯氛埃积，风膻帐幕邻。\n惟闻防虏寇，不语暗伤神。\n\n作者：许棠",
        "《小松》\n爪叶鳞条龙不盘，梳风幕翠一庭寒。\n莫言只是人长短，须作浮云向上看。\n\n作者：章孝标",
        "《僧院小松》\n抛杉背柏冷僧帘，锁月梳风出殿檐。\n还似天台新雨后，小峰云外碧尖尖。\n\n作者：章孝标",
        "《献钱尚父》\n贵逼人来不自由，龙骧凤翥势难收。\r\n满堂花醉三千客，一剑霜寒十四州。\r\n鼓角揭天嘉气冷，风涛动地海山秋。\r\n东南永作金天柱，谁羡当时万户侯。\n\n作者：贯休",
        "《夜对雪寄杜使君》\n片片含天意，纷纷势莫拘。\n洒于诸瑞后，忧恐一冬无。\n鹤凚声偏密，风焦片益粗。\n冷牵人梦转，清逼瘴根徂。\n扫径僧倾笠，为诗士弃炉。\n桥高银螮蝀，峰峻玉浮图。\n盈尺何须问，丰年已可□。\n遥思郢中曲，句句出冰壶。\n\n作者：贯休",
        "《杂曲歌辞 · 古离别》\n离恨如旨酒，古今饮皆醉。\r\n只恐长江水，尽是儿女泪。\r\n伊余非此辈，送人空把臂。\r\n他日再相逢，清风动天地。\n\n作者：贯休",
        "《清明日》\n清娥画扇中，春树郁金红。\r\n出犯繁花露，归穿弱柳风。\r\n马骄偏避幰，鸡骇乍开笼。\r\n柘弹何人发，黄鹂隔故宫。\n\n作者：温庭筠",
        "《题柳》\n杨柳千条拂面丝，绿烟金穗不胜吹。\r\n香随静婉歌尘起，影伴娇娆舞袖垂。\r\n羌管一声何处曲，流莺百啭最高枝。\r\n千门九陌花如雪，飞过宫墙两自知。\n\n作者：温庭筠",
        "《偶游》\n曲巷斜临一水间，小门终日不开关。\n红珠斗帐樱桃熟，金尾屏风孔雀闲。\n云髻几迷芳草蝶，额黄无限夕阳山。\n与君便是鸳鸯侣，休向人间觅往还。\n\n作者：温庭筠",
        "《过陈琳墓》\n曾于青史见遗文，今日飘蓬过古坟。\r\n词客有灵应识我，霸才无主始怜君。\r\n石麟埋没藏春草，铜雀荒凉对暮云。\r\n莫怪临风倍惆怅，欲将书剑学从军。\n\n作者：温庭筠",
        "《题西平王旧赐屏风》\n曾向金扉玉砌来，百花鲜湿隔尘埃。\n披香殿下樱桃熟，结绮楼前芍药开。\n朱鹭已随新卤簿，黄鹂犹湿旧池台。\n世间刚有东流水，一送恩波更不回。\n\n作者：温庭筠",
        "《拂舞词》\n黄河怒浪连天来，大响谹谹如殷雷。\r\n龙伯驱风不敢上，百川喷雪高崔嵬。\r\n二十三弦何太哀，请公勿渡立徘徊。\r\n下有狂蛟锯为尾，裂帆截棹磨霜齿。\r\n神椎凿石塞神潭，白马䟃𧽼赤尘起。\r\n公乎跃马扬玉鞭，灭没高蹄日千里。\n\n作者：温庭筠",
        "《寒食节日寄楚望二首其二》\n家乏两千万，时当一百五。\n飔飔杨柳风，穰穰樱桃雨。\n年芳苦沈潦，心事如摧橹。\n金犊近兰汀，铜龙接花坞。\n青葱建杨宅，隐辚端门鼓。\n彩素拂庭柯，轻毬落邻圃。\n三春谢游衍，一笑牵规矩。\n独有恩泽侯，归来看楚舞。\n\n作者：温庭筠",
        "《白云向空尽》\n白云升远岫，摇曳入晴空。\n乘化随舒卷，无心任始终。\n欲销仍带日，将断更因风。\n势薄飞难定，天高色易穷。\n影收元气表，光灭太虚中。\n傥若从龙去，还施济物功。\n\n作者：焦郁",
        "《骢马》\n金络青骢白玉鞍，长鞭紫陌野游盘。\r\n朝驱东道尘恒灭，暮到河源日未阑。\r\n汗血每随边地苦，蹄伤不惮陇阴寒。\r\n君能一饮长城窟，为报天山行路难。\n\n作者：万楚",
        "《送人之军》\n常经绝脉塞，复见断肠流。\r\n送子成今别，令人起昔愁。\r\n陇云晴半雨，边草夏先秋。\r\n万里长城寄，无贻汉国忧。\n\n作者：贺知章",
        "《题袁氏别业》\n主人不相识，偶坐为林泉。\r\n莫谩愁沽酒，囊中自有钱。\n\n作者：贺知章",
        "《过长江》\n曾搜景象恐通神，地下还应有主人。\n若把长江比湘浦，离骚不合自灵均。\n\n作者：黄滔",
        "《长城闻笛》\n孤城笛满林，断续共霜砧。\n夜月降羌泪，秋风老将心。\n静过寒垒遍，暗入故关深。\n惆怅梅花落，山川不可寻。\n\n作者：杨巨源",
        "《夜送赵纵》\n赵氏连城璧，由来天下传。\r\n送君还旧府，明月满前川。\n\n作者：杨炯",
        "《即事》\n白日苍蝇满饭盘，夜间蚊子又成团。\n每到更深人静后，定来头上咬杨鸾。\n\n作者：杨鸾",
        "《送王员外赴长沙》\n携手登临处，巴陵天一隅。\n春生云梦泽，水溢洞庭湖。\n共叹虞翻枉，同悲阮籍途。\n长沙旧卑湿，今古不应殊。\n\n作者：贾至",
        "《早朝大明宫呈两省僚友》\n银烛熏天紫陌长，禁城春色晓苍苍。\r\n千条弱柳垂青琐，百啭流莺绕建章。\r\n剑佩声随玉墀步，衣冠身惹御炉香。\r\n共沐恩波凤池上，朝朝染翰侍君王。\n\n作者：贾至",
        "《春思二首其一》\n草色青青柳色黄，桃花历乱李花香。\r\n东风不为吹愁去，春日偏能惹恨长。\n\n作者：贾至",
        "《春思二首其二》\n红粉当垆弱柳垂，金花腊酒解酴醾。\r\n笙歌日暮能留客，醉杀长安轻薄儿。\n\n作者：贾至",
        "《初至巴陵与李十二白裴九同泛洞庭湖三首》\n江上相逢皆旧游，湘山永望不堪愁。\r\n明月秋风洞庭水，孤鸿落叶一扁舟。\n\n作者：贾至",
        "《初至巴陵与李十二白裴九同泛洞庭湖三首》\n枫岸纷纷落叶多，洞庭秋水晚来波。\r\n乘兴轻舟无近远，白云明月吊湘娥。\n\n作者：贾至",
        "《初至巴陵与李十二白裴九同泛洞庭湖三首》\n江畔枫叶初带霜，渚边菊花亦已黄。\r\n轻舟落日兴不尽，三湘五湖意何长。\n\n作者：贾至",
        "《送惠雅法师归玉泉》\n只到潇湘水，洞庭湖未游。\n饮泉看月别，下峡听猿愁。\n讲不停雷雨，吟当近海流。\n降霜归楚夕，星冷玉泉秋。\n\n作者：贾岛",
        "《忆江上吴处士》\n闽国扬帆去，蟾蜍亏复团。\r\n秋风生渭水，落叶满长安。\r\n此地聚会夕，当时雷雨寒。\r\n兰桡殊未返，消息海云端。\n\n作者：贾岛",
        "《题长江》\n言心俱好静，廨署落晖空。\n归吏封宵钥，行蛇入古桐。\n长江频雨后，明月众星中。\n若任迁人去，西溪与剡通。\n\n作者：贾岛",
        "《寄朱锡圭》\n远泊与谁同，来从古木中。\n长江人钓月，旷野火烧风。\n梦泽吞楚大，闽山阨海丛。\n此时樯底水，涛起屈原通。\n\n作者：贾岛",
        "《清明日园林寄友人》\n今日清明节，园林胜事偏。\r\n晴风吹柳絮，新火起厨烟。\r\n杜草开三径，文章忆二贤。\r\n几时能命驾，对酒落花前。\n\n作者：贾岛",
        "《寄令狐相公》\n策杖驰山驿，逢人问梓州。\r\n长江那可到，行客替生愁。\n\n作者：贾岛",
        "《题诗后》\n二句三年得，一吟双泪流。\r\n知音如不赏，归卧故山秋。\n\n作者：贾岛",
        "《三月晦日赠刘评事》\n三月正当三十日，风光别我苦吟身。\n共君今夜不须睡，未到晓钟犹是春。\n\n作者：贾岛",
        "《寺中柿树一蒂四颗咏应制》\n珍木生奇亩，低枝拂梵宫。\n因开四界分，本自百花中。\n当夏阴涵绿，临秋色变红。\n君看药草喻，何减太阳功。\n\n作者：广宣",
        "《闻笛》\n谁家吹笛画楼中，断续声随断续风。\n响遏行云横碧落，清和冷月到帘栊。\n兴来三弄有桓子，赋就一篇怀马融。\n曲罢不知人在否，馀音嘹亮尚飘空。\n\n作者：赵嘏",
        "《送从翁中丞奉使黠戛斯六首》\n秦皇无策建长城，刘氏仍穷北路兵。\n若遇单于旧牙帐，却应伤叹汉公卿。\n\n作者：赵嘏",
        "《宿龙兴寺》\n香刹夜忘归，松青古殿扉。\n灯明方丈室，珠系比丘衣。\n白日传心静，青莲喻法微。\n天花落不尽，处处鸟衔飞。\n\n作者：綦毋潜",
        "《岳阳兵火后题僧舍》\n十年兵火真多事，再到禅扉却破颜。\n唯有两般烧不得，洞庭湖水老僧闲。\n\n作者：裴说",
        "《游洞庭湖》\n楚云团翠八百里，澧兰吹香堕春水。\n白头渔子摇苍烟，鸂鶒眠沙晓惊起。\n沙头龙叟夜叹忧，铁笛未响春风羞。\n露寒紫藟结新愁，城角泣断关河秋。\n谪仙欲识雷斧手，刬却古今愁共丑。\n鲸游碧落杳无踪，作诗三叹君知否。\n瀛洲一棹何时还，满江宫锦看湖山。\n\n作者：裴说",
        "《鹧鸪》\n暖戏烟芜锦翼齐，品流应得近山鸡。\r\n雨昏青草湖边过，花落黄陵庙里啼。\r\n游子乍闻征袖湿，佳人才唱翠眉低。\r\n相呼相应湘江阔，苦竹丛深日向西。\n\n作者：郑谷",
        "《荔枝树》\n二京曾见画图中，数本芳菲色不同。\n孤棹今来巴徼外，一枝烟雨思无穷。\n夜郎城近含香瘴，杜宇巢低起暝风。\n肠断渝泸霜霰薄，不教叶似灞陵红。\n\n作者：郑谷",
        "《苔钱》\n春红秋紫绕池台，个个圆如济世财。\n雨后无端满穷巷，买花不得买愁来。\n\n作者：郑谷",
        "《莲叶》\n移舟水溅差差绿，倚槛风摇柄柄香。\r\n多谢浣溪人不折，雨中留得盖鸳鸯。\n\n作者：郑谷",
        "《长江县经贾岛墓》\n水绕荒坟县路斜，耕人讶我久咨嗟。\n重来兼恐无寻处，落日风吹鼓子花。\n\n作者：郑谷",
        "《乐游曲》\n西湖南湖斗彩舟，青蒲紫蓼满中洲。\n波渺渺，水悠悠，长奉君王万岁游。\n\n作者：闽后陈氏",
        "《奉和元日赐群臣柏叶应制》\n器乏雕梁器，材非构厦材。\r\n但将千岁叶，常奉万年杯。\n\n作者：赵彦昭",
        "《寄江夏仁公》\n寺阁高连黄鹤楼，檐前槛底大江流。\r\n几因秋霁澄空外，独为诗情到上头。\r\n白日有馀闲送客，紫衣何啻贵封侯。\r\n别来多少新吟也，不寄南宗老比丘。\n\n作者：齐己",
        "《移居西湖作二首》\n火云阳焰欲烧空，小槛幽窗想旧峰。\n白汗此时流枕簟，清风何处动杉松。\n残更正好眠凉月，远寺俄闻报晓钟。\n只待秋声涤心地，衲衣新洗健形容。\n\n作者：齐己",
        "《移居西湖作二首》\n官园树影昼阴阴，咫尺清凉莫浣心。\n桃李别教人主掌，烟花不称我追寻。\n蜩螗晚噪风枝稳，翡翠闲眠宿处深。\n争似出尘地行止，东林苔径入西林。\n\n作者：齐己",
        "《春日西湖作》\n一水绕孤岛，闲门掩春草。\r\n曾无长者辙，枉此问衰老。\n\n作者：齐己",
        "《中秋夜泊武昌》\n两城相对峙，一水向东流。\n今夜素娥月，何年黄鹤楼。\n悠悠兰棹晚，渺渺荻花秋。\n无奈柔肠断，关山总是愁。\n\n作者：刘淑柔",
        "《岁夜咏怀》\n弥年不得意，新岁又如何。\r\n念昔同游者，而今有几多。\r\n以闲为自在，将寿补蹉跎。\r\n春色无情故，幽居亦见过。\n\n作者：刘禹锡",
        "《和西川李尚书汉州微月游房太尉西湖》\n木落汉川夜，西湖悬玉钩。\r\n旌旗环水次，舟楫泛中流。\r\n目极想前事，神交如共游。\r\n瑶琴久已绝，松韵自悲秋。\n\n作者：刘禹锡",
        "《乐天见示伤微之敦诗晦叔三君子皆有深分因成是诗以寄》\n吟君叹逝双绝句，使我伤怀奏短歌。\r\n世上空惊故人少，集中惟觉祭文多。\r\n芳林新叶催陈叶，流水前波让后波。\r\n万古到今同此恨，闻琴泪尽欲如何。\n\n作者：刘禹锡",
        "《经檀道济故垒》\n万里长城坏，荒营野草秋。\r\n秣陵多士女，犹唱白符鸠。\n\n作者：刘禹锡",
        "《元和十一年自朗州召至京戏赠看花诸君子 / 玄都观桃花》\n紫陌红尘拂面来，无人不道看花回。\r\n玄都观里桃千树，尽是刘郎去后栽。\n\n作者：刘禹锡",
        "《再游玄都观》\n百亩庭中半是苔，桃花净尽菜花开。\r\n种桃道士归何处，前度刘郎今又来。\n\n作者：刘禹锡",
        "《金陵五题 · 台城》\n台城六代竞豪华，结绮临春事最奢。\r\n万户千门成野草，只缘一曲后庭花。\n\n作者：刘禹锡",
        "《赠李司空妓》\n高髻云鬟宫样妆，春风一曲杜韦娘。\r\n司空见惯浑闲事，断尽苏州刺史肠。\n\n作者：刘禹锡",
        "《酬乐天咏老见示》\n人谁不顾老，老去有谁怜。\r\n身瘦带频减，发稀冠自偏。\r\n废书缘惜眼，多灸为随年。\r\n经事还谙事，阅人如阅川。\r\n细思皆幸矣，下此便翛然。\r\n莫道桑榆晚，为霞尚满天。\n\n作者：刘禹锡",
        "《更衣曲》\n博山炯炯吐香雾，红烛引至更衣处。\r\n夜如何其夜漫漫，邻鸡未鸣寒雁度。\r\n庭前雪压松桂丛，廊下点点悬纱笼。\r\n满堂醉客争笑语，嘈囋琵琶青幕中。\n\n作者：刘禹锡",
        "《武昌老人说笛歌》\n武昌老人七十馀，手把庾令相问书。\n自言少小学吹笛，早事曹王曾赏激。\n往年镇戍到蕲州，楚山萧萧笛竹秋。\n当时买材恣搜索，典却身上乌貂裘。\n古苔苍苍封老节，石上孤生饱风雪。\n商声五音随指发，水中龙应行云绝。\n曾将黄鹤楼上吹，一声占尽秋江月。\n如今老去语尤迟，音韵高低耳不知。\n气力已微心尚在，时时一曲梦中吹。\n\n作者：刘禹锡",
        "《八月十五日夜桃源玩月》\n尘中见月心亦闲，况是清秋仙府间。\r\n凝光悠悠寒露坠，此时立在最高山。\r\n碧虚无云风不起，山上长松山下水。\r\n群动翛然一顾中，天高地平千万里。\r\n少君引我升玉坛，礼空遥请真仙官。\r\n云軿欲下星斗动，天乐一声肌骨寒。\r\n金霞昕昕渐东上，轮欹影促犹频望。\r\n绝景良时难再并，他年此日应惆怅。\n\n作者：刘禹锡",
        "《视刀环歌》\n常恨言语浅，不如人意深。\r\n今朝两相视，脉脉万重心。\n\n作者：刘禹锡",
        "《出鄂州界怀表臣二首》\n梦觉疑连榻，舟行忽千里。\n不见黄鹤楼，寒沙雪相似。\n\n作者：刘禹锡",
        "《初发太原途中寄太原所思》\n驱马觉渐远，回头长路尘。\r\n高城已不见，况复城中人。\r\n去意自未甘，居情谅犹辛。\r\n五原东北晋，千里西南秦。\r\n一屦不出门，一车无停轮。\r\n流萍与系匏，早晚期相亲。\n\n作者：欧阳詹",
        "《横吹曲辞梅花落》\n新岁芳梅树，繁苞四面同。\n春风吹渐落，一夜几枝空。\n小妇今如此，长城恨不穷。\n莫将辽海雪，来比后庭中。\n\n作者：刘方平",
        "《岳阳馆中望洞庭湖》\n万古巴丘戍，平湖此望长。\n问人何淼淼，愁暮更苍苍。\n叠浪浮元气，中流没太阳。\n孤舟有归客，早晚达潇湘。\n\n作者：刘长卿",
        "《赴江西湖上赠皇甫曾之宣州》\n莫恨扁舟去，川途我更遥。\n东西潮渺渺，离别雨萧萧。\n流水通春谷，青山过板桥。\n天涯有来客，迟尔访渔樵。\n\n作者：刘长卿",
        "《将赴湖南湖上别皇甫曾》\n此去君何恨，南行我更遥。\n东西湖渺渺，离别雨潇潇。\n绿水通春谷，青山过板桥。\n浔阳如枉棹，千里有归潮。\n\n作者：刘长卿",
        "《送子婿崔真父归长城》\n送君卮酒不成欢，幼女辞家事伯鸾。\r\n桃叶宜人诚可咏，柳花如雪若为看。\r\n心怜稚齿鸣环去，身愧衰颜对玉难。\r\n惆怅暮帆何处落，青山无限水漫漫。\n\n作者：刘长卿",
        "《别严士元》\n春风倚棹阖闾城，水国春寒阴复晴。\r\n细雨湿衣看不见，闲花落地听无声。\r\n日斜江上孤帆影，草绿湖南万里情。\r\n东道若逢相识问，青袍今日误儒生。\n\n作者：刘长卿",
        "《游四窗》\n四明山绝奇，自古说登陆。\n苍崖倚天立，覆石如覆屋。\n玲珑开户牖，落落明四目。\n箕星分南野，有斗挂檐北。\n日月居东西，朝昏互出没。\n我来游其间，寄傲巾半幅。\n白云本无心，悠然伴幽独。\n对此脱尘鞅，顿忘荣与辱。\n长笑天地宽，仙风吹佩玉。\n\n作者：刘长卿",
        "《送僧归山》\n楚俗翻花自送迎，密人来往岂知情。\r\n夜行独自寒山寺，雪径泠泠金锡声。\n\n作者：刘言史",
        "《松》\n云外千寻好性灵，伴杉陪柏事孤贞。\n招呼暑气终无分，应和凉风别有声。\n细雨洒时花旋落，道人食处叶重生。\n如逢郢匠垂搜采，为栋为梁力不轻。\n\n作者：卢士衡",
        "《和李秀才边庭四时怨》\n朔风吹雪透刀瘢，饮马长城窟更寒。\r\n半夜火来知有敌，一时齐保贺兰山。\n\n作者：卢汝弼",
        "《雨雪曲》\n虏骑三秋入，关云万里平。\r\n雪似胡沙暗，冰如汉月明。\r\n高阙银为阙，长城玉作城。\r\n节旄零落尽，天子不知名。\n\n作者：卢照邻",
        "《横吹曲辞紫骝马》\n骝马照金鞍，转战入皋兰。\r\n塞门风稍急，长城水正寒。\r\n雪暗鸣珂重，山长喷玉难。\r\n不辞横绝漠，流血几时乾。\n\n作者：卢照邻",
        "《战城南》\n将军出紫塞，冒顿在乌贪。\r\n笳喧雁门北，阵翼龙城南。\r\n雕弓夜宛转，铁骑晓参驔。\r\n应须驻白日，为待战方酣。\n\n作者：卢照邻",
        "《有所思》\n当时我醉美人家，美人颜色娇如花。\r\n今日美人弃我去，青楼珠箔天之涯。\r\n天涯娟娟姮娥月，三五二八盈又缺。\r\n翠眉蝉鬓生别离，一望不见心断绝。\r\n心断绝，几千里？\r\n梦中醉卧巫山云，觉来泪滴湘江水。\r\n湘江两岸花木深，美人不见愁人心。\r\n含愁更奏绿绮琴，调高弦绝无知音。\r\n美人兮美人，不知为暮雨兮为朝云。\r\n相思一夜梅花发，忽到窗前疑是君。\n\n作者：卢仝",
        "《和张仆射塞下曲》\n调箭又呼鹰，俱闻出世能。\n奔狐将迸雉，扫尽古丘陵。\n\n作者：卢纶",
        "《送张郎中还蜀歌》\n秦家御史汉家郎，亲专两印征殊方。\n功成走马朝天子，伏槛论边若流水。\n晓离仙署趋紫微，夜接高儒读青史。\n泸南五将望君还，愿以天书示百蛮。\n曲栈重江初过雨，前旌后骑不同山。\n迎车拜舞多耆老，旧卒新营遍青草。\n塞口云生火候迟，烟中鹤唳军行早。\n黄花川下水交横，远映孤霞蜀国晴。\n邛竹笋长椒瘴起，荔枝花发杜鹃鸣。\n回首岷峨半天黑，传觞接膝何由得。\n空令豪士仰威名，无复贫交恃颜色。\n垂杨不动雨纷纷，锦帐胡瓶争送君。\n须臾醉起箫笳发，空见红旌入白云。\n\n作者：卢纶",
        "《平阳寓怀》\n晋国风流阻洳川，家家弦管路岐边。\r\n曾为郡职随分竹，亦作歌词乞采莲。\r\n北榭远峰闲即望，西湖残景醉常眠。\r\n墙花此日休回避，不是当时恶少年。\n\n作者：薛能",
        "《送西川杜司空赴镇》\n黑眉玄发尚依然，紫绶金章五十年。\n三入凤池操国柄，八分龙节付兵权。\n东周城阙中天外，西蜀楼台落日边。\n莫遣洪垆旷真宰，九流人物待陶甄。\n\n作者：薛逢",
        "《秋日湖上》\n落日五湖游，烟波处处愁。\r\n沉浮千古事，谁与问东流。\n\n作者：薛瑩",
        "《江行无题一百首》\n咫尺愁风雨，匡庐不可登。\n只疑云雾窟，犹有六朝僧。\n\n作者：钱珝",
        "《逢侠者》\n燕赵悲歌士，相逢剧孟家。\n寸心言不尽，前路日将斜。\n\n作者：钱起",
        "《吟》\n野鹊滩西一棹孤，月光遥接洞庭湖。\n堪嗟回雁峰前过，望断家山一字无。\n\n作者：衡州舟子",
        "《洛阳道五首献吕四郎中其三》\n大道直如发，春日佳气多。\r\n五陵贵公子，双双鸣玉珂。\n\n作者：储光羲",
        "《江南曲四首》\n绿江深见底，高浪直翻空。\r\n惯是湖边住，舟轻不畏风。\n\n作者：储光羲",
        "《除夜宿石头驿》\n旅馆谁相问，寒灯独可亲。\r\n一年将尽夜，万里未归人。\r\n寥落悲前事，支离笑此身。\r\n愁颜与衰鬓，明日又逢春。\n\n作者：戴叔伦",
        "《题汉州西湖》\n凤沼才难尽，馀思凿西湖。\n珍木罗修岸，冰光映坐隅。\n琴台今寂寞，竹岛尚萦纡。\n犹蕴济川志，芳名终不渝。\n\n作者：严公贶",
        "《长城》\n当时无德御乾坤，广筑徒劳万古存。\n谩役生民防极塞，不知血刃起中原。\n珠玑旋见陪陵寝，社稷何曾保子孙。\n降虏至今犹自说，冤声夜夜傍城根。\n\n作者：罗邺",
        "《宿石邑山中》\n浮云不共此山齐，山霭苍苍望转迷。\r\n晓月暂飞高树里，秋河隔在数峰西。\n\n作者：韩翃",
        "《草书屏风》\n何处一屏风，分明怀素踪。\r\n虽多尘色染，犹见墨痕浓。\r\n怪石奔秋涧，寒藤挂古松。\r\n若教临水畔，字字恐成龙。\n\n作者：韩偓",
        "《洞庭玩月》\n洞庭湖上清秋月，月皎湖宽万顷霜。\n玉碗深沉潭底白，金杯细碎浪头光。\n寒惊乌鹊离巢噪，冷射蛟螭换窟藏。\n更忆瑶台逢此夜，水晶宫殿挹琼浆。\n\n作者：韩偓",
        "《偶见》\n秋千打困解罗裙，指点醍醐索一尊。\n见客入来和笑走，手搓梅子映中门。\n\n作者：韩偓",
        "《劝学诗》\n三更灯火五更鸡，正是男儿读书时。\r\n黑发不知勤学早，白首方悔读书迟。\n\n作者：颜真卿",
        "《青青水中蒲三首》\n【其一】\r\n青青水中蒲，下有一双鱼。\r\n君今上陇去，我在与谁居。\r\n【其二】\r\n青青水中蒲，长在水中居。\r\n寄语浮萍草，相随我不如。\r\n【其三】\r\n青青水中蒲，叶短不出水。\r\n妇人不下堂，行子在万里。\n\n作者：韩愈",
        "《晚春二首（其二）》\n谁收春色将归去，慢绿妖红半不存。\r\n榆荚只能随柳絮，等闲撩乱走空园。\n\n作者：韩愈",
        "《洞庭湖阻风赠张十一署》\n十月阴气盛，北风无时休。\r\n苍茫洞庭岸，与子维双舟。\r\n雾雨晦争泄，波涛怒相投。\r\n犬鸡断四听，粮绝谁与谋。\r\n相去不容步，险如碍山丘。\r\n清谈可以饱，梦想接无由。\r\n男女喧左右，饥啼但啾啾。\r\n非怀北归兴，何用胜羁愁。\r\n云外有白日，寒光自悠悠。\r\n能令暂开霁，过是吾无求。\n\n作者：韩愈",
        "《汾上惊秋》\n北风吹白云，万里渡河汾。\n心绪逢摇落，秋声不可闻。\n\n作者：苏颋",
        "《酬刘员外见寄》\n苏耽佐郡时，近出白云司。\r\n药补清羸疾，窗吟绝妙词。\r\n柳塘春水漫，花坞夕阳迟。\r\n欲识怀君意，明朝访楫师。\n\n作者：严维",
        "《夏夜宿表兄话旧》\n夜合花开香满庭，夜深微雨醉初醒。\n远书珍重何曾达，旧事凄凉不可听。\n去日儿童皆长大，昔年亲友半凋零。\n明朝又是孤舟别，愁见河桥酒幔青。\n\n作者：窦叔向",
        "《襄阳寒食寄宇文籍》\n烟水初销见万家，东风吹柳万条斜。\r\n大堤欲上谁相伴，马踏春泥半是花。\n\n作者：窦巩",
        "《牧童》\n草铺横野六七里，笛弄晚风三四声。\r\n归来饱饭黄昏后，不脱蓑衣卧月明。\n\n作者：吕岩",
        "《咏煤炭》\n凿开混沌得乌金，藏蓄阳和意最深。\r\n爝火燃回春浩浩，洪炉照破夜沉沉。\r\n鼎彝元赖生成力，铁石犹存死后心。\r\n但愿苍生俱饱暖，不辞辛苦出山林。\n\n作者：于谦",
        "《观书》\n书卷多情似故人，晨昏忧乐每相亲。\r\n眼前直下三千字，胸次全无一点尘。\r\n活水源流随处满，东风花柳逐时新。\r\n金鞍玉勒寻芳客，未信吾庐别有春。\n\n作者：于谦",
        "《立春日感怀》\n年去年来白发新，匆匆马上又逢春。\r\n关河底事空留客，岁月无情不贷人。\r\n一寸丹心图报国，两行清泪为思亲。\r\n孤怀激烈难消遣，谩把金盘簇五辛。\n\n作者：于谦",
        "《暮秋感怀》\n重阳节后北风多，景物萧条可奈何。\n叶带寒声风外落，雁随霜信月中过。\n愁来万事纷如结，老去孤忠耿不磨。\n偷得浮生片时暇，凭阑搔首且吟哦。\n\n作者：于谦",
        "《岳忠武王祠》\n匹马南来渡浙河，汴城宫阙远嵯峨。\r\n中兴诸将谁降敌，负国奸臣主议和。\r\n黄叶古祠寒雨积，清山荒冢白云多。\r\n如何一别朱仙镇，不见将军奏凯歌。\n\n作者：于谦",
        "《毛进士使边得省十二韵》\n勍敌窥三辅，元戎练五兵。\n纡筹劳圣主，献画满神京。\n鸟旆黄云合，鱼书白日征。\n三秦忧转饷，六郡募横行。\n贾谊单于组，终军关吏缨。\n时危矜战绩，世难耻儒名。\n捧檄毛生志，扬舲祖逖情。\n未辞邛邑驭，敢问朔方旌。\n梦远蛟龙泽，愁深骠骑营。\n空怜新竹笋，徒泣旧庭荆。\n入里梧飘井，归朝柳媚城。\n葵心知抱赤，好向太阳倾。\n\n作者：尹台",
        "《伯承少卿自报国寺分手二十五年矣虽讯问不废而笑谈永隔今岁初夏复有一诗见遗聊尔奉答》\n招提杯酒散词盟，华发苍颜铸此生。\n各负一编湖海日，不贪群少斗山名。\n升沉事事归陈迹，耕凿年年饱太平。\n见说白公禅观后，紫绡菱角对弹筝。\n\n作者：王世贞",
        "《赠别于鳞还邢州》\n葡萄美酒玉壶寒，写向离筵泪并残。\n纵有隋珠高月色，不知中夜向谁看。\n\n作者：王世贞",
        "《封太常陈翁八十》\n圭组离尘格，烟霞见贵人。\n绣盘鸂鶒旧，金蹙荔枝新。\n鹤骨何妨瘦，霜毛已自鬒。\n问年方梦猎，有子旧批鳞。\n为恋舞衣乐，言辞补衮臣。\n桃源如度索，琴水好垂纶。\n歌妓青油舫，新篘白葛巾。\n过从无约束，含鼓任天真。\n一效庄生颂，看君比大椿。\n\n作者：王世贞",
        "《金吾行赠戴锦衣》\n金吾缇骑不可当，迥若饥鹘搏大荒。碧瓦雕甍战崷屼，貂裘玉勒纷辉光。\n但令奚雏剪头至，赤手卧夺黄金章。人间陆海天茫茫，岂无英雄遂俯昂。\n戴子不肯夸身强，邀我坐我堂中床。葡萄暖发茵陈香，羽声春激白帝霜。\n五侯七贵他自足，要令名姓登词场。呜呼戴子一洗金吾色，野人愧杀尚书郎。\n\n作者：王世贞",
        "《罢官杂言则鲍明远体十章》\n饮用葡萄九酝清泠之美酒，焚用都梁百和旖旎之妙香。\n骑用金錽流铃蹑恍之宛马，坐用垂苏浑银平脱之胡床。\n博场姬馆使意气，东郊南陌争辉光。顾谓竖儒子安用，终日仰面看屋梁。\n胸中贮书千万卷，两人担将瘗北邙。\n\n作者：王世贞",
        "《采菱曲》\n蜻蛉刺水去，不复畏欹斜。\n渠自爱菱角，侬自爱菱花。\n\n作者：王世贞",
        "《夏日闲居乐》\n绿竹苍松引夏凉，方塘曲沼藕花香。\n千峰独对空山静，一鸟不鸣清昼长。\n舂得细粮如玉子，酿来新酒胜璚浆。\n人生快意能如此，何用荒唐入醉乡。\n\n作者：王洪",
        "《闻伦穗石归诗以迓之》\n苦忆春曹伦穗石，三秋不见愁年华。\n才夸海内怜闲扃，诗满江南识大家。\n归来且食端午粽，别移惊见新园花。\n更闻云谷荔枝熟，好栖越秀餐丹霞。\n\n作者：王渐逵",
        "《弘治十六年十二月二十五日午大雪二十九日寅止正月三日晚又雪至十六日或雪或止惟十五日尤异其雪花大者约广二三寸长亦如之见者莫不惊骇余时奉命在镇是日雨水节寒如冬至沿河冻合舟不能行屋檐积雪弥月不消不知天道竟何如也感而有作》\n我生三十九，半在燕京走。\n不见京师冬，有此雨雪久。\n而况润之地，江南京之口。\n正直三阳春，大寒如数九。\n黄云四塞迷，雪花大于手。\n楼阁耸冰山，檐溜缀琼玖。\n路绝鸟不飞，河合车可守。\n弥月势不休，占岁宁复有。\n悠悠者苍天，不知有意否。\n\n作者：王缜",
        "《广落花诗三十首》\n春王推戴诧魁功，生杀乘权速转蓬。\n落魄早知亏月满，取精应悔竭春忠。\n杨梅孔雀丹心别，金谷河阳白首同。\n新绿可知霜刃在，尽情还与逼残红。\n\n作者：王夫之",
        "《东皋诗社》\n东皋诗社海南边，每到相思在眼前。\n山屐踏残椰子雨，墅筵开趁荔枝天。\n竹篱茅舍偏多景，短咏长吟又几联。\n近日诗盟谁独步，徐陵孙子最豪颠。\n\n作者：王佐",
        "《龙眼二首》\n少昊车前照乘珠，祝融部下岂台舆。\n荔枝只为肌肤厚，买得人间佞口谀。\n\n作者：王佐",
        "《初夏遣兴》\n雨浥浮埃绿满庭，晚花初试水冬青。\n小窗团扇春寒尽，竹榻茶杯午困醒。\n惭愧饥年还饱食，蹉跎贫业尚残经。\n燕闲自觉难消受，赖得经时病未宁。\n\n作者：文徵明",
        "《五月》\n五月雨晴梅子肥，杏花吹尽燕飞飞。\n时光已到青团扇，士女新裁白苎衣。\n黄鸟故能供寂寞，绿阴何必减芳菲。\n子云自得幽居乐，不恨门前辙迹稀。\n\n作者：文徵明",
        "《冬至》\n客床无寐听潜雷，珍重初阳夜半回。\r\n天地未尝生意息，冰霜不耐鬓毛催。\r\n春添哀线谁能补？岁晚心丹自动灰。\r\n料得重闱强健在，早看消息报窗梅。\n\n作者：王守仁",
        "《次韵陆佥宪病起见寄》\n一赋《归来》不愿馀，文园多病滞相如。\n篱边竹笋青应满，洞口桃花红自舒。\n荷蒉有心还击磬，周公无梦欲删《书》。\n云间宪伯能相慰，尺素长题问谪居。\n\n作者：王守仁",
        "《月夜泛舟》\n满船明月浸虚空，荡漾清光一望同。\n半世行藏浑是梦，十年尘事只如风。\n参差草色迷蓑艇，狼藉蘋花上钓筒。\n添得五湖多少恨，夕阳江上正飞鸿。\n\n作者：王元俸",
        "《夏日过周六园林因有茶瓜之会》\n凤岗峰下旧荆扉，龙眼阴阴暑气微。\n海上云山迢递见，林间车马往来稀。\n风摇竹露沾纱帽，鸟蹴藤花堕客衣。\n不为茶能留永日，主人谈笑却忘归。\n\n作者：王恭",
        "《春雁》\n春风一夜别衡阳，楚水燕山万里长。\r\n莫怪春来便归去，江南虽好是他乡。\n\n作者：王恭",
        "《长歌赠别高漫士赴召天京》\n故人垂钓沧浪矶，故人雄词天下稀。故人今辞𤠔鹤去，手持白璧登王畿。\n白驹皎皎离空谷，振鹭飞飞出林木。晨劳睿想叹淩云，夕感宸衷梦操筑。\n虽云耕种食为天，未许清时隐大贤。薜萝旧结山中赏，符印今看腰下悬。\n知子过吴会，所遇多同声。为我道离别，相思但钟情。\n五年顿隔浮丘面，昨日灯前梦中见。八口相随赴辟雍，一官又转陪同辇。\n鲁筵记室久分簪，前度书来怅远心。几时走马山东去，汶水寒流兖树深。\n当年共结渔樵伴，星离雨散肠堪断。千里沧波一片云，东飞玄鸟西飞雁。\n忆昔相逢乐事偏，沧洲堂上酒如泉。题诗醉扫岩泉壁，枕籍山僧膝上眠。\n此时欢乐应难再，屈指同心几人在。云壑风泉半是愁，碧空片月悬秋海。\n白头樵子真堪笑，落拓何曾迈常调。握手频为倾盖欢，多情竟作分飞鸟。\n闽州山水送离觞，荔枝垂花卢橘黄。輶轩欲发逢梅雨，祖道骊驹不堪驻。\n待子东门供帐时，我乘款段沙头路。\n\n作者：王恭",
        "《谷雨》\n春事阑珊酒病瘳，山家谷雨早茶收。\n花前细细风双蝶，林外时时雨一鸠。\n碧海丹丘无鹤驾，绿蓑青笠有渔舟。\n尘埃漫笑浮生梦，岘首于今薄试游。\n\n作者：方太古",
        "《金缕曲四首》\n回首燕台浪寄闻，博山相约许湔裙。\n投符求辨驱红豆，倚醉犹能乞紫云。\n甘果掷来还并剖，名香窃去更同熏。\n市门妒女重相羡，不悔从前刺绣文。\n\n作者：王彦泓",
        "《北行留别》\n花时为客最难拚，恨叶情条满故园。\n惜别倍贫歌宛转，寻欢频见涕潺媛。\n情深为我留颜色，泪尽烦卿强笑言。\n传语同心众闺阁，莫拈红豆且栽萱。\n\n作者：王彦泓",
        "《岁除日即事》\n浮尘扰扰一身闲，独看城南雪后山。\n却笑孤鸿也辛苦，晓云飞出暮云还。\n\n作者：王彦泓",
        "《仰天坪》\n仙人闻说好楼居，此地梯天尺几余。\r\n小看人间波浪里，不知是水是游鱼。\r\n冷到心灰始沉闲，当眉一下莫生悭。\r\n凡胎热软多淫地，始信修行要雪山。\n\n作者：王思任",
        "《秋兴集古》\n明月高秋迥，徘徊只自知。\n凉风吹夜雨，摇荡菊花期。\n\n作者：申佳允",
        "《寿述夫次韵》\n石比心肠鹤比龄，内丹养就外丹成。\n三偷桃子怜方朔，重识麻姑许蔡经。\n细雨落花寒食节，平芜蔓草异乡情。\n明年此日重相庆，只恐青云足下生。\n\n作者：史谨",
        "《寄郭蓺团》\n荔枝龙眼又花开，果熟寻僧得几回。\n千里主宾今李郭，三城人物旧宗雷。\n云山北望虚酬唱，泷水东流想溯洄。\n此地曾游许乘兴，石门斜日有人来。\n\n作者：成鹫",
        "《荔枝词三十首寄张子白杨鬯侯》\n安居九夏足三冬，云影溪光紫翠重。\n树下枯禅成法喜，碧纱笼又绛纱封。\n\n作者：成鹫",
        "《荔枝词三十首寄张子白杨鬯侯》\n赪霞红雨暗西江，饱食归来卧北窗。\n午过空林喧鸟雀，馀香散入碧油幢。\n\n作者：成鹫",
        "《荔枝词三十首寄张子白杨鬯侯》\n攀枝投石笑群儿，活剥生吞不待时。\n时过更愁零落尽，中间消息几人知。\n\n作者：成鹫",
        "《荔枝词三十首寄张子白杨鬯侯》\n何堪紫陌逐红尘，独抱冰心懒赠人。\n若使桃花知此意，门前流水即迷津。\n\n作者：成鹫",
        "《荔枝词三十首寄张子白杨鬯侯》\n细嚼凝冰沁肺肝，人间五月有新寒。\n何来褦襶门前客，赠与清凉散滞丹。\n\n作者：成鹫",
        "《荔枝词三十首寄张子白杨鬯侯》\n夏云如火煮仙砂，白雪黄芽罩绛纱。\n僧老空林非所羡，碧天长日送流霞。\n\n作者：成鹫",
        "《荔枝词三十首寄张子白杨鬯侯》\n何须赤脚踏层冰，细嚼徐吞得未曾。\n枝叶消归无用处，不妨还核与山僧。\n\n作者：成鹫",
        "《菱角》\n苇渡凌波，囊锥脱颖。\n净尽锋芒，具见体性。\n\n作者：成鹫",
        "《紫白茄》\n紫岂夺朱，白可受采。\n并蒂连花，犍椎相会。\n\n作者：成鹫",
        "《送陆子还洞庭》\n五月江门暑气鲜，水祠箫鼓赛龙船。\n最怜别权当官路，不碍归云入洞天。\n楼阁两山摇碧落，杨梅千涧泻红泉。\n葛裙纱帽吟长夏，莫拟平原赴洛篇。\n\n作者：朱九江",
        "《游惠山寺次秦方伯韵》\n见说山公不姓支，可人儒雅亦堪师。\n云霞长护占名刹，猿鹤争迎老住持。\n僧供旋享新竹笋，鹊巢还占旧松枝。\n来游此地询兴废，方伯文章即是碑。\n\n作者：江源",
        "《寄李德馨同年》\n客馆张灯拟论文，我来何事不逢君。\n九江道里愁听雨，五老峰前独看云。\n联句尚怀高阁会，探花曾逐□年群。\n端阳更拟洪都约，白酒红菱角忝新。\n\n作者：江源",
        "《草店雨行》\n山馆夏阴澹，雨行寒色凄。\n奔湍回白石，折坂下青泥。\n栈道常通北，江流却向西。\n千峰问来路，烟雾使人迷。\n\n作者：何景明",
        "《竹枝词 · 十二峰头秋草荒》\n十二峰头秋草荒，冷烟寒月过瞿塘。\r\n青枫江上孤舟客，不听猿声亦断肠。\n\n作者：何景明",
        "《杏》\n花信风寒已早来，隔墙俄见赤云堆。\n并头两树长相倚，屈指三春始得开。\n曲水少年谁复探，公门今日要兼栽。\n莫言结实供人啖，破核还堪作药材。\n\n作者：吴宽",
        "《落花》\n朝来树下问相思，红豆今年发几枝。\n不是愁心千万种，何缘都作泪珠垂。\n\n作者：何吾驺",
        "《咏草》\n十里蒙茸绕海城，绿杨莎岸半阴晴。\n若为独立空遥望，每到相逢便远行。\n晓色暗迷临水梦，暮云低送倚楼情。\n青青未必经霜改，长向明妃冢上生。\n\n作者：何巩道",
        "《春分日梅花一树盛开期伍有开过赏》\n春暖家家梅子肥，梅花奇绝正芳菲。\n醉来纵作师雄梦，不怕寒风冷客衣。\n\n作者：李孙宸",
        "《晚春郊外七首》\n楝花将绽艻花稀，蒲笋初生竹笋肥。\n山鸟唤晴相对语，园蜂趁暖作群飞。\n羞将艳蕊簪乌帽，笑指垂杨妒绿衣。\n两两牧童残照里，齐吹短笛跨牛归。\n\n作者：李昌祺",
        "《小满日口号》\n久晴泥路足风沙，杏子生仁楝谢花。\n长是江南逢此日，满林烟雨熟枇杷。\n\n作者：李昌祺",
        "《枇杷晚翠》\n江南有佳植，名列果品中。\n仙郎乃独好，官舍亲培封。\n亭亭异众卉，秀茂当严冬。\n深绿冷逾茂，繁青寒更浓。\n满树叶葱茜，阴森密成丛。\n岁晏不改色，傲睨雪与风。\n所以玩物者，爱比松柏同。\n灌溉役舆隶，赋咏劳群公。\n人物两奇特，永言播无穷。\n\n作者：李昌祺",
        "《元日》\n今日之日一年始，三百六十年之终。\n云物昭回天杲杲，风光澹荡气融融。\n商量柳色绿少许，烂漫梅花白大同。\n无事此杯椒柏酒，老夫不觉笑颜红。\n\n作者：沈周",
        "《守溪》\n爱是双溪故居好，百年遗泽与人俱。\n保雌大觉聃翁胜，改姓直嫌柳子愚。\n旧有一隈鱼十顷，新招六逸竹千株。\n买书教子非无益，菱角鸡头总入租。\n\n作者：沈周",
        "《和吴匏庵姚氏园池四绝》\n雨后春池漫石矶，樱桃梅子两争肥。\n东风试暖诸生假，间就沧浪浣旧衣。\n\n作者：沈周",
        "《客遗山柿绐为玉兰戏而赋此》\n有遗玉兰栽，云花备清馥。\n戒僮植深土，殷勤养根玉。\n秋霜己脱叶，挺挺条肄秃。\n识者曰山柿，盗名饵公欲。\n举世好相欺，牖耳多涂目。\n余性易信人，指马不知鹿。\n凭阑祗发笑，罪遗亦何足。\n谓信止豚鱼，未始及草木。\n\n作者：沈周",
        "《夜奔》\n登高欲穷千里目，愁云低锁衡阳路。\n鱼书不至雁无凭，几番空作悲愁赋。\n回首西山月又斜，天涯孤客真难渡。\n丈夫有泪不轻弹，只因未到伤心处。\n\n作者：李开先",
        "《长江险》\n长江险，天可恃。齐三来，周再至。隋兵强，竟何事。兵入城，吾有计。\n楼高入天井入地，生同欢娱死同避。国有二嫔无一士，回首长江如屣弃。\n君不见古来人和方地利，天为吴王还魏帝。\n\n作者：李东阳",
        "《长江行》\n大江西来是何年，奔流直下岷山巅。长风一万里，吹破鸿蒙天。\n天开地辟万物茁，五岳四渎皆森然。帝遣长江作南渎，直与天地相周旋。\n是时共工怒触天柱折，遂使后土东南偏。女娲补天不补地，山崩谷罅漏百川。\n有崇之叟狂而颠，坐看万国赤子沦深渊。帝赫怒，罚乃罪。\n神禹来，乘四载。驱大章，走竖亥。黄龙夹舟稳不惊，直送驰波到东海。\n朝离巴峡暮洞庭，九派却转浔阳城。萦纡南徐万余里，更万余里通蓬瀛。\n君不见黄河之水天上下，其大如股空纵横。长游清济出中境，曷敢南向争权衡。\n千流万派琐琐不足数，虽有吐纳无亏盈。下亘厚地，上摩高空。\n日月出没，蛟龙所宫。奇形异态，不可以物象，但见变化无终穷。\n或如重胎抱混沌，或如颢气开穹窿。或如织女拖素练，或如天马驰风鬃。\n空山怒哮饱后虎，巨壑下饮渴死虹。或如轩辕铸九鼎，大冶鼓动洪垆风。\n或如夸父逐三足，曳杖狂走无西东。或如甲兵宵驰，聚啸满山谷。\n或如神鬼昼露，万象出入虚无中。吁嗟乎长江！胡为若兹雄，人不识，无乃造化之奇功。\n天开九州，十有二山。南北并峙，江流其间。尧舜都冀方，三苗尚为顽。\n魏帝倚天叹，征吴但空还。吁嗟乎长江！其险不可攀。\n古来英雄必南骛，我祖开基自江渡。古来建国惟中原，我宗坐制东南藩。\n如知天险不足恃，惟有圣德可以通乾坤。长江来，自西极，包人寰，环帝宅。\n我来何为？为观国。泛吴涛，航楚泽。笑张骞，悲祖逖。\n壮神功，歌圣德。圣德浩荡如江波，千秋万岁同山河。\n而我无才竟若何，吁嗟乎，聊为击节长江歌。\n\n作者：李东阳",
        "《十四日立冬雨夜过宿黄茂才君甫书馆》\n一夜初冬雨，萧萧枕上鸣。\n故人同大被，信宿见高情。\n蝴蝶三更梦，烟霞百岁盟。\n天明桡钓艇，别向海门行。\n\n作者：李英",
        "《少年行赠李都尉》\n翩翩侠气五陵豪，几过屠沽问宝刀。\n坐控金羁驰騕袅，笑倾玉碗醉葡萄。\n听莺乐处春风满，猎兔归时夜月高。\n还向红楼试歌舞，不知酒污锦宫袍。\n\n作者：李时行",
        "《春日寄题崔学士后渠书屋七首》\n赋笔多崔瑗，朋车愧吕安。\n碧渠何日到，云树一春看。\n南果枇杷活，西郊苜蓿宽。\n觅君终系马，舣棹是何滩。\n\n作者：李梦阳",
        "《葡萄》\n旧干疏曾讶，新条密更垂。\n苑花深悄悄，风叶漫披披。\n马乳秋同摘，龙须世岂知。\n相传自西域，种杂至今疑。\n\n作者：李梦阳",
        "《立夏后晴游我庄》\n郊出不知昨夜雨，日高烟翠湿空林。\n杨花欲尽村村雪，梅子先传树树金。\n笑向市城开俗眼，喜从园野见吾心。\n绕亭溪啻千千竹，夏日黄鹂更好音。\n\n作者：李梦阳",
        "《立夏日》\n江寒雨急仍北风，扣户喜闻南巷翁。\n锦城鲊送蒲茅白，玉碗酒泻桃花红。\n三月忽惊春似客，百年那得老还童。\n一双黄鹂寂无语，飞过小月高楼东。\n\n作者：贝琼",
        "《元夕》\n夜醉城南酒百缸，春来端使客愁降。\n障开云母东西一，灯射琉璃日月双。\n铁笛仙人传丽藻，金钗小妾度新腔。\n归来误作三山梦，月色如冰白满江。\n\n作者：贝琼",
        "《临平道中》\n三月六日好天气，临平湖上酒船开。\n青山如凿自高下，白云不收时去来。\n道上看花多踯躅，林间伐木到杨梅。\n如何也趁西风燕，远过钱塘又一回。\n\n作者：贝琼",
        "《送友人之延平》\n别路三湘北，离人五岭西。\n成行愁夜雨，不寐听晨鸡。\n弦奏添惆怅，壶觞益惨悽。\n江分吴地阔，山界楚天低。\n潘岳尘应断，陶潜路岂迷。\n河阳花发遍，彭泽柳生齐。\n藉藉征途语，萧萧去马嘶。\n晓亭连戍垒，春树暗蛮溪。\n岸转杨梅落，林深谢豹啼。\n瓯闽王化远，望尔作云霓。\n\n作者：周是修",
        "《沽酒》\n一春白发斗丝长，无奈春归唤酒尝。\n日晒一林梅子熟，风吹满店柳花香。\n汉江初泼葡萄绿，银海频浮琥珀光。\n消得百年三万日，不妨还醉六千场。\n\n作者：周用",
        "《谢生荔次友人》\n有客传闽荔，怀君我更携。\n时和成地胜，物论待人齐。\n蜜荐连龙眼，尘封谢马蹄。\n因思南极贡，航海复山梯。\n\n作者：邵宝",
        "《山居秋日用杜韵八首》\n湖北湖南度夕晖，望中山影坐来微。\n具区泽近九龙卧，沧海云空一鹤飞。\n日月每将闲事遣，阴晴长与夙期违。\n清斋不独葵堪折，竹笋鲜新蕨本肥。\n\n作者：邵宝",
        "《横塘寄徐昭法》\n雨过横塘水，人家湿暮烟。\n湖山深竹里，鸡犬落花边。\n昔至杨梅熟，今来莲叶圆。\n相思胥口月，之子在渔船。\n\n作者：屈大均",
        "《蕉利村春望》\n望望烟波上，芭蕉满海天。\n人家龙眼国，生计荔枝田。\n日出莺花里，云生鸡犬边。\n捕鱼乘水节，一一放罛船。\n\n作者：屈大均",
        "《苦竹派道中》\n田随山曲折，处处水泉飞。\n车响知溪急，畲高识土肥。\n禾垂将吐穗，莲落尚留衣。\n竹笋从人取，青青满翠微。\n\n作者：屈大均",
        "《丁卯腊月十三日恭逢家慈大人八十有四寿日喜赋五章》\n岁岁嘉平月，诗称寿母篇。\n麻姑将九十，桃子定三千。\n养恨芝薇薄，居愁市井偏。\n多金辞仲子，未是许身年。\n\n作者：屈大均",
        "《丁卯腊月十三日恭逢家慈大人八十有四寿日喜赋五章》\n忠养无穷日，难终孝子身。\n三千王母岁，六十老莱春。\n竹笋冬方茁，梅葩腊已新。\n炉红烧雉熟，持作早餐频。\n\n作者：屈大均",
        "《庚午仲夏承大司马吴公招同诸公奉陪京卿张公宴集城西禅院次张公元韵四首并以送行》\n一水逐潮回，临流泛羽杯。\n玉珂花底散，银管柳边开。\n六箸仙人戏，双钩草圣才。\n荔枝题赋罢，更咏酒杨梅。\n\n作者：屈大均",
        "《大寒》\n穷阴天外积，寒绝逼春来。\n尚苦连朝雾，南风湿不开。\n已新长至柳，重吐小年梅。\n腊酒谁家早，莺知为我催。\n\n作者：屈大均",
        "《篁村逢朱十》\n黄木湾头月，扶胥渡口舟。\n日方逾北至，火已见西流。\n过雨收红豆，连波狎白鸥。\n夫君若萱车，一见即忘忧。\n\n作者：屈大均",
        "《代怨别曲》\n益智为龙眼，蠲愁是荔枝。\n为君空采摘，无路寄相思。\n\n作者：屈大均",
        "《古意》\n不见园中树，花开只在枝。\n枝间结红豆，一子一相思。\n\n作者：屈大均",
        "《兰》\n花香不出林，谁识蕙兰心。\n幸得微风起，吹来满素襟。\n\n作者：屈大均",
        "《陈村口号》\n渔舟曲折只穿花，溪上人多种树家。\n风土更饶南北估，荔支龙眼致豪华。\n\n作者：屈大均",
        "《潞河发舟》\n尘埃清一雨，屈指问程期。\n水急船流滑，天空鸟去迟。\n寒催霜降节，兴负菊花诗。\n拂袖翻然意，沙鸥恐未知。\n\n作者：林光",
        "《永夏》\n荆扉俗远怜幽僻，永夏无心只昼眠。\r\n桃李不言通鸟道，莺花寥落自风烟。\r\n侧身天地更怀古，回首云泉甘寂然。\r\n尘世漫留风格在，逍遥拟赋卜居篇。\n\n作者：林大钦",
        "《四景》\n暑雨初过爽气清，玉波荡漾画桥平。\r\n穿帘小燕双双好，泛水闲鸥个个轻。\n\n作者：朱瞻基",
        "《潇湘八景画·潇湘夜雨》\n浓云如墨黯江树，九疑山迷天色暮。\n苍松岩下客维舟，鱼龙鼓舞飞烟雾。\n但见长空风雨来，势与云梦相周回。\n三湘淋漓泻银竹，七泽汹涌翻春雷。\n长江横绝巴陵北，一水悠悠漾空碧。\n洪涛巨涨顷刻中，虹桥隐隐无人迹。\n前溪遥见野人家，槿篱茅屋半欹斜。\n高楼谁得江湖趣，坐听潇潇对烛花。\n隔浦钟声来远寺，晓色苍凉喜开霁。\n青天万里白云收，满目湘山翠欲流。\n\n作者：朱瞻基",
        "《劳中迷事》\n服劳安敢便宁居，困厄无端智力疲。\n性外固非心所急，日间自有义当为。\n自强愿法天行健，昏妄那堪已性愚。\n从古宴安如鸩毒，春冰虎尾忽忘危。\n\n作者：胡居仁",
        "《松》\n一夜风霜万木枯，岁寒惟见老松孤。\n秦皇不识清高操，强欲烦君作大夫。\n\n作者：胡居仁",
        "《中秋月 · 中秋月》\n中秋月。月到中秋偏皎洁。偏皎洁，知他多少，阴晴圆缺。\r\n阴晴圆缺都休说。且喜人间好时节。好时节。愿得年年，常见中秋月。\n\n作者：徐有贞",
        "《赠黄炼师》\n留侯弟子有初平，九岁从师住玉京。\n天与数书皆鸟迹，家传一剑是龙精。\n瑶池桃子无消息，海水桑田又浅清。\n我为紫芝歌一曲，夜深相答洞箫声。\n\n作者：孙炎",
        "《杏》\n杏有海东红，珍高百品中。\n色来先压市，子大欲沈笼。\n酿苦蜂何为，人甘蠹亦同。\n道旁繁李树，好去问王戎。\n\n作者：徐渭",
        "《杨梅》\n湖水烛溪环，杨梅烂木难。\n白眉占西域，紫气满东关。\n掌露千丸饱，江萍一斗翻。\n荔枝吾记得，只在雁行间。\n\n作者：徐渭",
        "《八达岭》\n八达高坡百尺强，径连大漠去荒荒。\r\n舆幢尽日山油碧，戍堡终年雾噀黄。\n\n作者：徐渭",
        "《葡萄》\n半生落魄已成翁，独立书斋啸晚风。\r\n笔底明珠无处卖，闲抛闲掷野藤中。\n\n作者：徐渭",
        "《昙阳》\n闻道居绵竹，看来幻落花。\n团团轮北斗，处处种西瓜。\n遍地皆祗树，何方不落伽。\n\n作者：徐渭",
        "《在武昌作》\n洞庭叶未下，潇湘秋欲生。\r\n高斋今夜雨，独卧武昌城。\r\n重以桑梓念，凄其江汉情。\r\n不知天外雁，何事乐长征？\n\n作者：徐祯卿",
        "《马姬馆赠梅子马》\n宝剑逢人脱赠轻，平生肝胆片言倾。\n千秋白社工文客，半世青楼薄幸名。\n枕上杨花今日泪，渡头桃叶旧时情。\n囊中不管黄金尽，犹买娇歌夜夜声。\n\n作者：徐熥",
        "《枫桥夜泊》\n画船夜泊寒山寺，不信江枫有客愁。\r\n二八蛾眉双凤吹，满天明月按《凉州》。\n\n作者：孙华",
        "《除夜》\n大地白雪似白沙，游子况复未归家。\n寒云黯淡暗海曲，春风浩荡来天涯。\n楚山卢橘渐舒叶，故园枇杷应着花。\n未得乘船出江口，枯坐旅邸如春蛙。\n\n作者：孙蕡",
        "《松》\n双松如盖倚云长，曾忆匡山问草堂。\n拂石坐来龙影湿，半陂春雨茯苓香。\n\n作者：孙蕡",
        "《五对客戒谈时政》\n生逢唐虞，明良岳牧。\n不学贾生，流涕痛哭。\n物之不齐，人孰无过。\n反己责躬，是我工课。\n\n作者：唐伯元",
        "《癸丑正月风雨中偶成》\n入春弥月雨霏微，惊蛰无雷雪又飞。\n抚节不愁花蕊晚，感时惟恐麦苗稀。\n当歌对酒愁难遣，问舍求田志己违。\n只尺相望不相见，空吟偪侧思依依。\n\n作者：袁华",
        "《游仙词》\n铁崖启灵秀，紫虚植仙宗。\n啸咏登太霞，八鸾韵雍雍。\n东华命考籍，玉检芝泥封。\n飞行帝青上，云车扶苍龙。\n杨君金庭彦，按部昆仑丘。\n左揽凤凰辔，前驱龙虎辀。\n轰雷喷小铁，河倾汉西流。\n下视臭腐辈，尸行不知休。\n九华有真妃，乃是安郁嫔。\n学真龟台馆，擢秀牛河津。\n丹章閟神虎，餐霞啜日根。\n飙轮宴七景，云辔蹑三辰。\n下迈杨君家，冥分缔良姻。\n既欣对景好，夙契心所亲。\n奚必轻中接，尘劳秽七神。\n西池蟠桃子，一实三千年。\n翠羽衔璚花，双飞凌紫烟。\n阿母启玉齿，笑顾老铁仙。\n铁仙青藜精，主司文昌权。\n不比狡狯儿，滑稽称世贤。\n\n作者：袁华",
        "《幽兴》\n皎日丽春华，繁霜泣秋草。\n谁知寒松树，独向云中老。\n\n作者：袁登道",
        "《春分忽大雪同小修赋》\n湖光徭碧柳拖黄，青帝如何尚缟装。\r\n似与夭桃添粉泽，柳同飞絮斗轻扬。\r\n斜穿雾缕沾莺湿，乱卷风须诳蝶忙。\r\n拟写烂蕉深雪里，怕人误作辋川庄。\n\n作者：袁宏道",
        "《悲哉行》\n石马立荆棘，荒城叫老狸。\n昔时冠带人，唯有鹤来𡹙。\n宿志慕长生，朋党尽刺讥。\n父母不我容，碧海三山飞。\n朝牧老君龙，莫守刘安鸡。\n仙家岁月长，桃子三垂枝。\n𡹙来见荒冢，半是孙曾碑。\n城池百易主，族里无从知。\n古人悲夜绣，今我亦似之。\n白骨不可语，鹤归空尔为。\n\n作者：袁宏道",
        "《过寒山寺寄道上人》\n归舟欲住更匆匆，晚色苍苍迫下舂。\n两岸杏花寒食雨，数株杨柳酒旗风。\n江边尚说寒山寺，城外犹听半夜钟。\n溪水自流人自老，渔歌长伴月明中。\n\n作者：陈宗",
        "《急雨》\n秋云犹作夏峰奇，急雨衔山过水湄。\n长浦斜阳从望失，夹堤流电向襟麾。\n丹林绿霭初回互，碧野澄川忽骤驰。\n此际孤篷依落叶，萧萧一任晚风吹。\n\n作者：郭之奇",
        "《孤松》\n孤松拔秀出幽山，色可餐人气莫攀。\n只许云霞依翠盖，不随风雨落苍颜。\n\n作者：郭之奇",
        "《夏至日喜雨漫吟》\n昨夜天河浪几掀，朝来玉女倾洗盆。\n云生石路离离黑，雾压峰头冉冉惛。\n采芜怨女持筐返，徂隰悲农绕树喧。\n解颜相劝逢耕侣，不惮泥濡探水痕。\n欢呼远入幽人耳，萝薜萧森气染门。\n虽无尺地沾时泽，亦许苍凉出废园。\n我有馀心寄碧蒹，未秋得露倚流翻。\n因兹偶际天地解，遇雨之吉岂徒言。\n\n作者：郭之奇",
        "《答送茄瓜》\n两头肥绿压肩斜，五月江园始送瓜。\n童子近前与翁语，小篮瓜底是新茄。\n\n作者：陈献章",
        "《答送茄瓜》\n同将形色委人间，窃比高松一鹤闲。\n口腹累人都未免，茄瓜篮里又诗还。\n\n作者：陈献章",
        "《正月二日雨雹》\n雨水不雨水，雨雹胡乃然。\n小者如莲实，大者如弹丸。\n仍闻隔江言，有雹大如拳。\n吾君古帝尧，神功格皇天。\n雹往而霰来，无乃为丰年。\n\n作者：陈献章",
        "《赠别梅子马督木北上》\n名士安卑官，居然有狂意。\n入甲岂非龙，何必垂天翅。\n祝融不受职，朝廷多灾异。\n我上救时策，官不录一字。\n书生徒苦心，报国恨无地。\n今尔督木来，勾当公家事。\n奔走莫云劳，小大皆朝吏。\n十月茱萸湾，相牵同一醉。\n官散束缚轻，何妨入酒肆。\n一倾三百杯，陶然卧垆次。\n万里从兹行，天风卷雪至。\n\n作者：袁中道",
        "《临刑口占》\n一生事业总成空，半世功名在梦中。\n死后不愁无勇将，忠魂依旧守辽东。\n\n作者：袁崇焕",
        "《岁暮送区鱼山归香山》\n长将笔舌代耕芸，海岛焉能绝世尘。\n百里暂归贫有母，一年将尽老催人。\n潮光似火船头晓，梅子如珠屋角春。\n乱日相期无可祝，早占熊梦慰慈亲。\n\n作者：陈恭尹",
        "《夏至夜即事》\n初晴天气便炎蒸，小阁风多最上层。\n腊酒旧藏椎髻妇，春茶新惠住山僧。\n频探落月移湘簟，自惜流萤掩夜灯。\n一岁算来今夕短，老夫犹为几回兴。\n\n作者：陈恭尹",
        "《送郑子源之香山二首》\n上林桃子洛阳梨，更向增城问荔支。\n海内知君行欲遍，卷中多有故人诗。\n\n作者：陈恭尹",
        "《陇头流水歌辞三首》\n【其一】\r\n陇头流水，流离山下。念吾一身，飘然旷野。\r\n【其二】\r\n朝发欣城，暮宿陇头。寒不能语，舌卷入喉。\r\n【其三】\r\n陇头流水，鸣声幽咽。遥望秦川，心肝断绝。\n\n作者：无名氏",
        "《月节折杨柳歌十三首正月歌》\n寒消时未暑，梅子欲成黄，摽落当谁取。折杨柳，青春不可追，长条已堪扫。\n\n作者：陈恭尹",
        "《再咏茄和董玄宰太史》\n名瓜不引蔓，囊粟未经陈。\n虽共彤胡荐，何曾玉箸亲。\n助羹餐不厌，抱瓮力常勤。\n君问登盘实，应知学圃人。\n\n作者：区大相",
        "《大雪日微霰下庭看小儿积霰为戏》\n小雪初过大雪晨，微云微霰点轻尘。\n谁言蓟北无花日，亦有江南咏絮人。\n\n作者：区大相",
        "《咏茄》\n紫茄时被陇，舒叶自亏蔽。\n登君玉盘内，得耦嘉蔬味。\n结花讵能芳，垂实迥连带。\n虽微蹲鸱用，颇胜匏瓜系。\n\n作者：区大相",
        "《四月二日与黄观澜员外傅仲圭都事同访单德甫宪使不值》\n得闲来访单绣使，上堂只逢双墨君。\n小轩雨久长新树，近午风生驱宿云。\n更策羸骖寻雪洞，偶看稚子摘池芹。\n连营万屋无闲地，小满初晴麦气薰。\n\n作者：陶安",
        "《送刘生二首》\n蟹壮湖村橙子黄，秫田绕舍未全荒。\n双亲住在姑溪上，却望青山是故乡。\n\n作者：陶安",
        "《元夕漫兴》\n水郭山楼淑气匀，东风随处咽桃唇。\n千灯分彩凝坤轴，万象涵光拱极辰。\n笑语再逢熙穆世，讴歌齐效舜尧人。\n回思宋室鳌峰乐，翠管青娥未算春。\n\n作者：区元晋",
        "《答黄少府》\n烟钓汀栖鹤梦遥，频年虚负小山招。\n只嫌叔度稀相见，鄙吝而今转不消。\n\n作者：陶益",
        "《梅花九首》\n【其一】\r\n琼姿只合在瑶台，谁向江南处处栽？\r\n雪满山中高士卧，月明林下美人来。\r\n寒依疏影萧萧竹，春掩残香漠漠苔。\r\n自去何郎无好咏，东风愁寂几回开。\r\n【其二】\r\n缟袂相逢半是仙，平生水竹有深缘。\r\n将疏尚密微经雨，似暗还明远在烟。\r\n薄暝山家松树下，嫩寒江店杏花前。\r\n秦人若解当时种，不引渔郎入洞天。\r\n【其三】\r\n翠羽惊飞别树头，冷香狼籍倩谁收。\r\n骑驴客醉风吹帽，放鹤人归雪满舟。\r\n淡月微云皆似梦，空山流水独成愁。\r\n几看孤影低徊处，只道花神夜出游。\r\n【其四】\r\n淡淡霜华湿粉痕，谁施绡帐护春温。\r\n诗随十里寻春路，愁在三更挂月村。\r\n飞去只忧云作伴，销来肯信玉为魂。\r\n一尊欲访罗浮客，落叶空山正掩门。\r\n【其五】\r\n云雾为屏雪作宫，尘埃无路可能通。\r\n春风未动枝先觉，夜月初来树欲空。\r\n翠袖佳人依竹下，白衣宰相在山中。\r\n寂寥此地君休怨，回首名园尽棘丛。\r\n【其六】\r\n梦断扬州阁掩尘，幽期犹自属诗人。\r\n立残孤影长过夜，看到馀芳不是春。\r\n云暖空山裁玉遍，月寒深浦泣珠频。\r\n掀篷图里当时见，错爱横斜却未真。\r\n【其七】\r\n独开无那只依依，肯为愁多减玉辉？\r\n帘外钟来月初上，灯前角断霜忽飞。\r\n行人水驿春全早，啼鸟山塘晚半稀。\r\n愧我素衣今已化，相逢远自洛阳归。\r\n【其八】\r\n最爱寒多最得阳，仙游长在白云乡。\r\n春愁寂寞天应老，夜色朦胧月亦香。\r\n楚客不吟江路寂，吴王已醉苑台荒。\r\n枝头谁见花惊处？袅袅微风簌簌霜。\r\n【其九】\r\n断魂只有月明知，无限春愁在一枝。\r\n不共人言唯独笑，忽疑君到正相思。\r\n歌残别院烧灯夜，妆罢深宫览镜时。\r\n旧梦已随流水远，山窗聊复伴题诗。\n\n作者：高启",
        "《清明呈馆中诸公》\n新烟著柳禁垣斜，杏酪分香俗共夸。\r\n白下有山皆绕郭，清明无客不思家。\r\n卞侯墓上迷芳草，卢女门前映落花。\r\n喜得故人同待诏，拟沽春雨醉京华。\n\n作者：高启",
        "《送陈秀才归沙上看墓》\n满衣血泪与尘埃，乱后还乡亦可哀。\r\n风雨梨花寒食后，几家坟上子孙来。\n\n作者：高启",
        "《后乐堂家宴守岁》\n歌管声喧饯岁除，大江东下抱闲居。\n夜筵椒酒元随量，春帖桃符手自书。\n老去何妨髫鹤发，归来犹及馔鲈鱼。\n十年万里风和雨，此夕团圞画不如。\n\n作者：陆深",
        "《山居八首》\n水云烟月市桥西，菱角荷钱已满溪。\n读罢黄庭三百首，人家茅屋午时鸡。\n\n作者：陆深",
        "《闲居》\n看书才罢卷，习圃过前坳。\n辛苦方能寿，幽栖乃见嘲。\n土硗添竹笋，林密保鸦巢。\n近得池盈亩，中间结一茅。\n\n作者：梁以壮",
        "《荔支》\n海角南风五月微，荔支沿岸夹村扉。\n清含碧玉圆珠体，内著红绡外赤衣。\n味似蜜深招鸟啄，气兼兰静逐蝉飞。\n从来百果皆臣妾，龙眼为奴信不非。\n\n作者：梁以壮",
        "《夏至》\n夏至年来倍寂寥，新愁旧恨积难消。\n鹿茸初长眠红藓，人梦犹恬倚绿蕉。\n无定阴晴天昼永，有厓生寄世尘嚣。\n卜云五月能通达，一姤佳期始此朝。\n\n作者：梁以壮",
        "《秋怀诗四首 ·   其一》\n朝登太行坂，雪满太行山。\r\n改辙渡黄河，天寒冰塞川。\r\n处世多网罗，忧患坐相牵。\r\n哲士鄙龚胜，佞臣趣董贤。\r\n如何卑执戟，投阁空自捐。\n\n作者：张时彻",
        "《西湖梦寻 · 岳王坟》\n西泠烟雨岳王宫，鬼气阴森碧树丛。\r\n函谷金人长堕泪，昭陵石马自嘶风。\r\n半天雷电金牌冷，一族风波夜壑红。\r\n泥塑岳侯铁铸桧，只令千载骂奸雄。\n\n作者：张岱",
        "《茄》\n本草名传是落苏，个中滋味胜膻腴。\n老僧也爱田家好，写作山林野趣图。\n\n作者：曹义",
        "《题幽兰》\n露叶含曦迥绝尘，花开岩壑殿芳春。\n书窗读罢清吟处，爱尔幽香自可人。\n\n作者：曹义",
        "《山居大寒雪》\n山居逢岁腊，衣薄觉严寒。\n折竹声催听，飞禽影断看。\n僮仆痴环户，牛羊懒出栏。\n最疑天气极，指日转春官。\n\n作者：张嗣纲",
        "《立冬舟中即事》\n一滩一滩复一滩，轻舟荡桨上曾湍。\n三秋岭外雨全少，十月邕南天未寒。\n露岸苇花明白羽，风林橘子动金丸。\n如何连夜还乡梦，不怕关山行路难。\n\n作者：张以宁",
        "《元夕灯宴》\n公子留宾锦作筵，却怜欢赏动韶年。\n琼枝照夜无双艳，璧月临春第一圆。\n幕里仙姝怜紫玉，座中词客重青莲。\n醉归不问金吾禁，鱼钥天明恰已传。\n\n作者：张元凯",
        "《采菱词》\n菱角何纤纤，菱叶何田田。\n鸳鸯与鸂鶒，对对浮清川。\n采菱白晰郎，荡桨后复前。\n偶逢西家姝，隔浦来采莲。\n娇容入花乱，素腕随荇牵。\n要住语绸缪，风动裙带偏。\n采采忘采角，但采叶在船。\n赠我双莲子，庶几不空还。\n\n作者：张元凯",
        "《留别子羽七绝句》\n【其一】\r\n床头络纬泣秋风，一点残灯照药丛。\r\n梦吉梦凶都不是，朝朝望断北来鸿。\r\n【其二】\r\n井落金瓶信不通，云山渺渺暗丹枫。\r\n轻罗露湿鸳鸯冷，闲听长宵嘹唳鸿。\r\n【其三】\r\n寂寂香闺枕簟空，满阶秋雨落梧桐。\r\n内家不遣园陵去，音信何缘寄塞鸿。\r\n【其四】\r\n玉箸双垂满颊红，关山何处寄书筒。\r\n绿窗寂寞无人到，海阔天高怨落鸿。\r\n【其五】\r\n衾寒翡翠怯秋风，郎在天南妾在东。\r\n相见千回都是梦，楼头长日妒双鸿。\r\n【其六】\r\n半帘明月影朣朣，照见鸳鸯锦帐中。\r\n梦里玉人方下马，恨它天外一声鸿。\r\n【其七】\r\n一南一北似飘蓬，妾意君心恨不同。\r\n他日归来亦无益，夜台应少系书鸿。\n\n作者：张红桥",
        "《王丽竹别号》\n天易象苍筤，卫诗咏淇澳。\n矫矫龙凤姿，清标脱尘俗。\n长稍拂青云，疏枝筛白玉。\n劲节凌秋霜，雄风震空谷。\n夜气满山隈，看看生意足。\n平地一声雷，头角崭崭绿。\n\n作者：张天赋",
        "《杏隐》\n绛萼竞春华，丹光照似霞。\n虎眠应守榖，莺过每衔花。\n望处疑仙岛，移来是病家。\n写方看子坠，曝药避阴遮。\n山客留仁种，贫人寄劵赊。\n茂陵那解此，徒说枣如瓜。\n\n作者：张羽",
        "《和何彦正春耕十一首》\n业桑树边绿草坐，刺桐花下碧瓷杯。\n醉和农歌乐农暇，吴盐如雪点杨梅。\n\n作者：梁寅",
        "《荔枝》\n火龙精幻出金丹，大如鸡卵小粉团。色如十八学士醉后颜，味比细柳将军烈不酸。\n佳名别号十七种，五月凉风满树殷。美人素手一擘破，恰如水晶落金盘。\n翻思一骑红尘里，七日涪州来禁地。杨妃半醉沉香亭，粲然一笑启玉齿。\n梁侯称柿张公梨，世间百果安及之。珍羞不及宗庙荐，至味徒为凡口滋。\n卢橘杨梅三舍避，妖桃郁李翻见弃。根移瀛海岂侧生，种向炎荒非得地。\n九龄一赋倡绝和，从此芳名遐迩播。子瞻平生知味人，南来日啖三百颗。\n贤才遭际自有时，请看岭南荔枝果。\n\n作者：张诩",
        "《立夏》\n春光留不住，属目又朱明。\n雨长悬岩树，风喧接叶莺。\n市邻朝伐鼓，童释夜吹笙。\n转觉乡心碎，归帆几日程。\n\n作者：符锡",
        "《至日偶然走笔》\n去年冬至尧母城，城头较射角弓鸣。\r\n今年冬至毗陵馆，冻雨寒云岁华晚。\r\n江南塞北风土殊，何地何年是家居。\r\n愁端岂只如宫线，一日长添千里馀。\n\n作者：许宗鲁",
        "《题刘推府湖山归隐诗卷》\n湖山苍苍湖水绿，灌木垂萝远尘俗。\n高人小隐住湖东，坐对江南秋一幅。\n昔年宾兴歌鹿鸣，平步青云被推毂。\n一官佐郡粤南陲，才大位卑羞碌碌。\n晨餐束带谒官长，夜火照书谳疑狱。\n秋霜欺人发种种，老境渐临如缚束。\n便当投劾自陈乞，何事甘心累形役。\n路指衡阳还故乡，笑脱尘羁返初服。\n湖山归来故无恙，生事虽微清兴足。\n时时寻盟狎鸥鸟，十里荷花照人目。\n扁舟闲弄即南垞，菱角鸡头收百斛。\n蓬囱几度夕阳明，桑柘柴冲接村谷。\n暝色依微宿鸟静，坐见松坪上团玉。\n茶园烟霭树参差，风动旗鎗香簇簇。\n鞍山岚气欲作雨，望荡涛声正翻屋。\n水清沙白木岭高，渔唱樵歌断还续。\n此时此景貌难尽，幽趣满怀良可掬。\n王晞方外齐逸驾，诸葛隆中并芳躅。\n胡为去此趋末路，名利扰扰生忧辱。\n超然肥遁固始愿，不学引年思辟谷。\n邻僧野老日相过，旋折松茅煮溪簌。\n浮云世事不须问，浊酒一尊聊共漉。\n庙堂有政肉食谋，葵藿区区徒献曝。\n深源不出亦已尔，其若苍生竟谁属。\n\n作者：童轩",
        "《游黄山白岳不果》\n欲识金银气，多从黄白游。\r\n一生痴绝处，无梦到徽州。\n\n作者：汤显祖",
        "《曲中听黄问琴歌分韵八首牙字》\n初学莺簧响露梢，还疑凤吹拂云霄。\n金屏笑剧如花女，红豆凭将记曲抛。\n\n作者：程嘉燧",
        "《紫茄五首》\n何物昆仑种，曾经御苑题。\n似葵能卫足，非李亦成蹊。\n落实寻常味，攀条径寸低。\n玉盘如可荐，宁复怅云泥。\n\n作者：董其昌",
        "《紫茄五首》\n欲辨嘉蔬种，应同藿食人。\n累垂贪结子，低亚巧藏身。\n被垄千苞坼，连畦万颗匀。\n清斋频撷取，老圃未生嗔。\n\n作者：董其昌",
        "《紫茄五首》\n纂纂称天茁，离离见土毛。\n知非丰岁宝，聊佐野夫饕。\n落处宁为瓠，投来颇类桃。\n米家图矮树，怪尔矗云高。\n\n作者：董其昌",
        "《紫茄五首》\n卑栖性所便，尺五即为天。\n每带胭脂色，来登玳瑁筵。\n江莼下豉美，蒟酱点庖鲜。\n能误青鞋客，忙趋过邵田。\n\n作者：董其昌",
        "《紫茄五首》\n不敢怨无诗，秋当咏菊时。\n封关丸可弄，覆餗印何累。\n槐国分阴近，僬侥假盖迟。\n谁知谦吉意，更好助观颐。\n\n作者：董其昌",
        "《潇湘八景》\n右渔村夕照。孤塔望中青，钟声隔洞庭。苍山不可及，烟阔浪冥冥。\n忆似寒山寺，枫桥半夜听。\n\n作者：杨基",
        "《长江万里图》\n我家岷山更西住，正见岷江发源处。\n三巴春霁雪初消，百折千回向东去。\n江水东流万里长，人今漂泊尚他乡。\n烟波草色时牵恨，风雨猿声欲断肠。\n\n作者：杨基",
        "《过高邮新开湖微雨有咏》\n残红晓落西陂岸，雨脚斜飞鸥鹭乱。\n扁舟尽日画中行，荷叶荷花香不断。\n船头老翁一尺须，斗量菱角兼卖鱼。\n儿能鼓柁女荡楫，何用聪明多读书。\n\n作者：杨基",
        "《夏至矩洲书事》\n西林朱景初迎至，结夏清禅亦未过。\n红糁落花三径雨，绿翻荣稼一川波。\n将雏燕舞晴偏媚，求友莺声晚更和。\n贷粟溪农休涕泪，寰中乐事本无多。\n\n作者：黄衷",
        "《野意四首》\n孤村亭午起炊烟，龙眼花繁似去年。\n蒿雀定应知我浅，惊飞时落涧西田。\n\n作者：黄衷",
        "《奉送蒲川龚先生赴湖南左辖和姚维宁》\n履素频居顺，登良遂陟明。\n直方堪地负，廉约即天成。\n气老元操简，怀虚更敛英。\n魏公真相器，君实足时名。\n京邑因河润，春皋谢木荣。\n人间冬日色，蛮裔古风声。\n乡井连吴会，山川控邓城。\n化行时伪戢，吏散道心清。\n白板馀生聚，红箱减算征。\n崇阶将义报，殊礼以贤旌。\n信节年于迈，勤功夜自程。\n国香迷畹亩，阳鸟渡湘衡。\n璧彩归仍丽，金声扣始铮。\n寓言齐物理，降色察民情。\n剖剧并刀发，摅贞汉水倾。\n总无私可恤，岂有宠能惊。\n鉴彻天潢派，词森武库兵。\n栖迟彭泽令，经济洛阳生。\n菱角新池实，莼丝晚社羹。\n四时如有序，桂棹五湖轻。\n\n作者：黄衷",
        "《梅花落四首》\n梅落复梅开，流光似流水。\n君心在梅花，妾意怜梅子。\n\n作者：杨慎",
        "《喜余舅至衙家中儿孙寄来短衫龙眼等物》\n久无消息度湘湖，一纸平安喜欲呼。\n乡果沾唇情似蜜，布衫适体爱如乌。\n一官自笑无长物，八口犹怜有宿逋。\n秋到疏帘蛩渐语，感时转忆沼边凫。\n\n作者：黄公辅",
        "《立春》\n令转三阳雪势降，烟花明媚卷旌幢。\n凭将弱柳舒青眼，度却和风到碧窗。\n游踏香尘人两两，鸣流清韵鸟双双。\n乡心忽觉随花发，谩把辛盘载酒缸。\n\n作者：黄公辅",
        "《丁亥除夕》\n旅馆频年过岁除，莱衣今夕乐何如。\n摇摇蜡炬轻风里，浅浅霞杯细雨馀。\n江海只便鱼入馔，烟霞惟恐鹤传书。\n等闲又被梅花恼，漏泄春光满敝庐。\n\n作者：黄佐",
        "《夏至斋居》\n桥门日日听鸣驺，长夏斋居亦似秋。\n雨歇风篁依砌舞，夜凉云汉入窗流。\n咸英乐自周家变，江海心从魏阙游。\n隐几梦回天咫尺，六龙飞处是方丘。\n\n作者：黄佐",
        "《小寒节有感》\n雨霁风恬始见花，野梅含笑正横斜。\r\n红芳此后周千里，绿树仍前荫万家。\r\n寒日自能明蔀障，轻雷应为蛰龙蛇。\r\n老来衰惫偏多感，时有新诗纪物华。\n\n作者：黄佐",
        "《除日言怀一首》\n大地已春转，今朝岁为除。\n绿酒樽屡空，清霜镜何馀。\n自隐吴宫前，十载芳萝居。\n节抱齐鲁连，辞探楚三闾。\n千金赋不买，当垆困相如。\n囊无一文钱，徒诵万卷书。\n萧条扬雄宅，颇有问字车。\n昨解学士雁，今剖英王鱼。\n四海雄豪人，投札问草芦。\n凤览不可缚，鸿情讵能羁。\n九州一何隘，丈夫气安舒。\n叹息成烟虹，浩荡横高虚。\n时著白纶巾，远驾蓝田舆。\n明月来青山，流辉特欢予。\n手持七斗剑，身披紫霞裾。\n人生不得意，去去渭川渔。\n\n作者：黄省曾",
        "《寿萱堂》\n南极星联宝婺辉，高堂阿母诞弥时。\n庭前萱草花如绣，海上蟠桃子满枝。\n贺客填门来送酒，孩童绕膝待含饴。\n承欢更有青云子，奉檄还家献寿卮。\n\n作者：邓林",
        "《旅夜书怀》\n马首东风弱柳垂，关山迢递杳难期。\n谁知游子中宵饭，正是闺人掩泪时。\n红豆不须携满袖，江南何处寄相思。\n巡檐夜步空庭月，宿鸟双栖自一枝。\n\n作者：邓云霄",
        "《村居春兴秋兴各十章俱步张孟奇园居韵春兴十首》\n和风时雨万山春，花柳无边一色匀。\n处处醵钱沽社酒，村村伐鼓赛田神。\n生当尧舜升平日，赢得巢由自在身。\n最爱邻翁频献果，杨梅卢橘逐时新。\n\n作者：邓云霄",
        "《霜降日砍脍作三首》\n持竿坐石本忘机，笑尔溪鱼自献肥。\n丝卷银鳞秋水冷，刀裁玉片晓霜飞。\n挥杯遥酹青腰女，罢酌寒添白袷衣。\n漫道莼鲈动乡思，宦游今见几人归？\n\n作者：邓云霄",
        "《小除日大雨雪》\n谁散天花乱打窗，高斋风味宛禅房。\n问君诗骨清如许，扫雪烹茶坐竹床。\n\n作者：邓云霄",
        "《初夏答友人》\n辛夷花过客来稀，篱落萧然独掩扉。\n梅雨欲晴收药去，柘烟初起买茶归。\n林香山户枇杷熟，水腻池塘属玉肥。\n别后沈郎腰更瘦，病来浑欲不胜衣。\n\n作者：欧大任",
        "《都下感事口号志喜六首》\n百万军储待闸开，冰鲜飞舸内官催。\n鲥鱼只为供时荐，卢橘杨梅岁岁来。\n\n作者：欧大任",
        "《答史叔戴见寄》\n长裾狎贤豪，史公犹未遇。海内蚤知名，匪但工词赋。\n赋就时时淩子虚，汉庭谁解荐相如。秋风寄我五色字，何异洞庭霜橘书。\n我别姑苏二十春，梦中不识赁舂人。吴门市卒如相见，或是当年梅子真。\n\n作者：欧大任",
        "《归舟怀善鄯广海未回》\n梅子黄垂雨霁，榴花红簇风轻。\n天际归舟何处，日暮柴门自扃。\n歌忆杯痕蚁绿，鬓怜镜影鸾青。\n心折少年尘梦，绛囊夜照流萤。\n\n作者：刘炳",
        "《题墨兰》\n何日春风来，幽兰绿如剪。\n细雨山气凉，秋香入苔藓。\n\n作者：刘崧",
        "《湖上曲》\n新莲乍出即昂头，叶底红菱不解浮。\n菱角沉泥终暗老，莲花落尽即漂流。\n\n作者：刘崧",
        "《四斤桃子歌》\n四斤桃子世所珍，雕盘献客夸轮囷。\n海霞红点王母颊，玉团中涵秋水色。\n东方娇儿偷不得，美人惜香笑怀核。\n由来物性系所宜，荃茆橘枳安可期。\n种成三年苍玉枝，开花结实君始知。\n\n作者：刘崧",
        "《药名闺情诗二首》\n天门冬日晓苍凉，落叶愁惊满地黄。\n清泪暗消轻粉面，凝尘闲锁郁金裳。\n石莲未嚼心先苦，红豆相看恨更长。\n镜里孤鸾甘遂死，引年何用觅昌阳。\n\n作者：萧韶",
        "《樱桃》\n满林看结实，百果此为先。\n赤玉色同美，明珠颗并圆。\n寝园新始荐，内殿赐方传。\n亦有筠笼赠，堪充野赏筵。\n\n作者：卢龙云",
        "《寿欧母》\n会稽旧是梁鸿宅，邹邑今传孟母家。\n竹笋自能供白发，橘林应得胜丹砂。\n书传南岳夫人鹤，客问银河织女槎。\n却愧荀陈交谊重，年年来对寿筵花。\n\n作者：黎民表",
        "《盍簪楼杂咏十首》\n有客来何暮，芳尊日欲斜。\n馔分青竹笋，茗泛绿葱花。\n方外参玄契，时中订作家。\n三更山月起，更与玩清华。\n\n作者：霍与瑕",
        "《元日新春试笔》\n西山积雪未全消，又送东风上柳条。\r\n凤历颁春元正日，鸡筹报晓大明朝。\r\n近闻泰畤仍遵汉，远忆华封只颂尧。\r\n柏酒一杯谁共醉，弟兄相对老渔樵。\n\n作者：蓝智",
        "《渡黄河》\n路出大梁城，关河开晓晴。\r\n日翻龙窟动，风扫雁沙平。\r\n倚剑嗟身事，张帆快旅情。\r\n茫茫不知处，空外棹歌声。\n\n作者：谢榛",
        "《美人画眉歌》\n妆阁晓寒愁独倚，蔷薇露滴胭脂水。\n粉绵磨镜不闻声，彩鸾影落瑶台里。\n镂金小合贮灯花，轻扫双蛾映脸霞。\n螺黛凝香传内院，猩毫染色妒东家。\n眼波流断横云偃，月样弯弯山样远。\n郎君走马游章台，惆怅无人问深浅。\n含情敛恨久徘徊，一脉闲愁未放开。\n侍女不知心内事，手搓梅子入帘来。\n\n作者：瞿佑",
        "《除夕》\n坐看童子放花筒，又是乾坤一岁终。\n缓酌壶觞延夜雨，大开门户领春风。\n百年分在忘他老，四品官清送甚穷。\n闲染彩毫题短咏，烛花光射砚池红。\n\n作者：苏葵",
        "《湟川舟中》\n日沈碧水气佳哉，曲折波涛吼晚雷。\n唽呖鸟啼山大伯，高低石长水杨梅。\n船因买缆经时住，花为无人尽意开。\n路接雁回峰较近，干戈阻绝雁应回。\n\n作者：释今无",
        "《雪后登楼用沈西潜韵》\n冻云飞散晓来天，举目青山九点全。\n竹笋迸阶犹带雪，柳枝低槛欲生烟。\n闲寻广受还乡事，偶到机云入洛年。\n八百里封还若此，龙阳何况木奴年。\n\n作者：顾清",
        "《为南村题蟠桃图寿喻守》\n蟠桃子熟金累累，参差接到花开时。\n仙山阔远谁貌得，使君燕寝回春姿。\n海山千里春茫茫，东风是处桃花香。\n使君有意能小待，实成亦是三千霜。\n\n作者：顾清",
        "《同雪公游千顶纪事十首》\n望见叠峰刚八里，到来门径各鲜新。\n不因此地禅居壮，那识长边古佛尊。\n蓄瓜欲比蘋婆味，见树还生桃子津。\n夜半犬声何足怪，山中魑魅亦亲人。\n\n作者：释函可",
        "《立春》\n清晓开门泪已披，梅花一别永无期。\n寒冰到死为朋友，便是春来也不知。\n\n作者：释函可",
        "《赠王司寇乞养归台南四首》\n脱身霄汉赋闲居，暂息鹏风九万馀。\n母氏在堂思戏采，人生当路几悬车。\n烧丹试凿皇华井，闭户应修禹穴书。\n料得晨昏调鼎味，长将竹笋脍江鱼。\n\n作者：顾璘",
        "《咏扇画寄诸故人八首咏松寄乔白岩光禄》\n青松高千尺，知是何年栽。\n独有憩阴者，时为清风来。\n\n作者：顾璘",
        "《兰》\n幽兰两三花，清香暗中起。\n日暮望美人，盈盈隔湘水。\n\n作者：顾璘",
        "《董娇饶》\n洛阳城东路，桃李生路旁。\r\n花花自相对，叶叶自相当。\r\n春风东北起，花叶正低昂。\r\n不知谁家子，提笼行采桑。\r\n纤手折其枝，花落何飘扬。\r\n请谢彼姝子，何为见损伤。\r\n高秋八九月，白露变为霜。\r\n终年会飘堕，安得久馨香。\r\n秋时自零落，春月复芬芳。\r\n何如盛年去，欢爱永相忘。\r\n吾欲竟此曲，此曲愁人肠。\r\n归来酌美酒，挟瑟上高堂。\n\n作者：宋子侯",
        "《楚辞 · 九思 · 其一 · 逢尤》\n悲兮愁，哀兮忧。\r\n天生我兮当闇时，被诼谮兮虚获尤。\r\n心烦愦兮意无聊，严载驾兮出戏游。\r\n周八极兮历九州，求轩辕兮索重华。\r\n世既卓兮远眇眇，握佩玖兮中路躇。\r\n羡咎繇兮建典谟，懿风后兮受瑞图。\r\n悯余命兮遭六极，委玉质兮于泥涂。\r\n遽傽遑兮驱林泽，步屏营兮行丘阿。\r\n车軏折兮马虺颓，憃怅立兮涕滂沱。\r\n思丁文兮圣明哲，哀平差兮迷谬愚。\r\n吕傅举兮殷周兴，忌嚭专兮郢吴虚。\r\n仰长叹兮气䭇结，悒殟绝兮咶复苏。\r\n虎兕争兮于廷中，豺狼斗兮我之隅。\r\n云雾会兮日冥晦，飘风起兮扬尘埃。\r\n走鬯罔兮乍东西，欲窜伏兮其焉如。\r\n念灵闺兮隩重深，愿竭节兮隔无由。\r\n望旧邦兮路逶随，忧心悄兮志勤劬。\r\n䰟茕茕兮不遑寐，目脉脉兮寤终朝。\n\n作者：王逸",
        "《楚辞 · 九思 · 其二· 怨上》\n令尹兮謷謷，群司兮哝哝。\r\n哀哉兮淈淈，上下兮同流。\r\n菽藟兮蔓衍，芳虈兮挫枯。\r\n朱紫兮杂乱，曾莫兮别诸。\r\n倚此兮岩穴，永思兮窈悠。\r\n嗟怀兮眩惑，用志兮不昭。\r\n将丧兮玉斗，遗失兮钮枢。\r\n我心兮煎熬，惟是兮用忧。\r\n进恶兮九旬，复顾兮彭务。\r\n拟斯兮二踪，未知兮所投。\r\n谣吟兮中壄，上察兮璇玑。\r\n大火兮西睨，摄提兮运低。\r\n雷霆兮硠磕，雹霰兮霏霏。\r\n奔电兮光晃，凉风兮怆悽。\r\n鸟兽兮惊骇，相从兮宿栖。\r\n鸳鸯兮噰噰，狐狸兮徾徾。\r\n哀吾兮介特，独处兮罔依。\r\n蝼蛄兮鸣东，蟊蠽兮号西。\r\n蛓缘兮我裳，蠋入兮我怀。\r\n虫豸兮夹余，惆怅兮自悲。\r\n伫立兮忉怛，心结縎兮折摧。\n\n作者：王逸",
        "《楚辞 · 九思 · 其三 · 疾世》\n周徘徊兮汉渚，求水神兮灵女。\r\n嗟此国兮无良，媒女诎兮謰謱。\r\n鴳雀列兮哗欢，鸲鹆鸣兮聒余。\r\n抱昭华兮宝璋，欲炫鬻兮莫取。\r\n言旋迈兮北徂，叫我友兮配耦。\r\n日阴曀兮未光，阒睄窕兮靡睹。\r\n纷载驱兮高驰，将咨询兮皇羲。\r\n遵河皋兮周流，路变易兮时乖。\r\n濿沧海兮东游，沐盥浴兮天池。\r\n访太昊兮道要，云靡贵兮仁义。\r\n志欣乐兮反征，就周文兮邠岐。\r\n秉玉英兮结誓，日欲暮兮心悲。\r\n惟天禄兮不再，背我信兮自违。\r\n逾陇堆兮渡漠，过桂车兮合黎。\r\n赴昆山兮絷騄，从卬遨兮栖迟。\r\n吮玉液兮止渴，啮芝华兮疗饥。\r\n居嵺廓兮鲜畴，远梁昌兮几迷。\r\n望江汉兮濩渃，心紧絭兮伤怀。\r\n时昢昢兮旦旦，尘莫莫兮未晞。\r\n忧不暇兮寝食，吒增叹兮如雷。\n\n作者：王逸",
        "《楚辞 · 九思 · 其四 · 悯上》\n哀世兮睩睩，諓諓兮嗌喔。\r\n众多兮阿媚，骫靡兮成俗。\r\n贪枉兮党比，贞良兮茕独。\r\n鹄窜兮枳棘，鹈集兮帷幄。\r\n蘮蕠兮青葱，稿本兮萎落。\r\n睹斯兮伪惑。心为兮隔错。\r\n逡巡兮圃薮，率彼兮畛陌。\r\n川谷兮渊渊，山峊兮峉峉。\r\n丛林兮崟崟，株榛兮岳岳。\r\n霜雪兮漼溰，冰冻兮洛泽。\r\n东西兮南北，罔所兮归薄。\r\n庇荫兮枯树，匍匐兮岩石。\r\n蜷局兮寒局数，独处兮志不申，\r\n年齿尽兮命迫促，魁垒挤摧兮常困辱。\r\n含忧强老兮愁不乐。\r\n须发苎悴兮顠鬓白，思灵泽兮一膏沐。\r\n怀兰英兮把琼若，待天明兮立踯躅。\r\n云蒙蒙兮电倏烁，孤雌惊兮鸣呴呴。\r\n思怫郁兮肝切剥，忿悁悒兮孰诉告。\n\n作者：王逸",
        "《楚辞 · 九思 · 其五 · 遭厄》\n悼屈子兮遭厄，沈王躬兮湘汨。\r\n何楚国兮难化，迄于今兮不易。\r\n士莫志兮羔裘，竞佞谀兮谗阋。\r\n指正义兮为曲，訾玉璧兮为石。\r\n鸱雕游兮华屋，鵔䴊栖兮柴蔟。\r\n起奋迅兮奔走，违群小兮謑诟。\r\n载青云兮上升，适昭明兮所处。\r\n蹑天衢兮长驱，踵九阳兮戏荡。\r\n越云汉兮南济，秣余马兮河鼓。\r\n云霓纷兮晻翳，参辰回兮颠倒。\r\n逢流星兮问路，顾我指兮从左。\r\n俓娵觜兮直驰，御者迷兮失轨。\r\n遂踢达兮邪造，与日月兮殊道。\r\n志阏绝兮安如，哀所求兮不耦。\r\n攀天阶兮下视，见鄢郢兮旧宇。\r\n意逍遥兮欲归，众秽盛兮杳杳。\r\n思哽饐兮诘诎，涕流澜兮如雨。\n\n作者：王逸",
        "《楚辞 · 九思 · 其六 · 悼乱》\n嗟嗟兮悲夫，殽乱兮纷挐。\r\n茅丝兮同综，冠屦兮共絇。\r\n督万兮侍宴，周邵兮负刍。\r\n白龙兮见射，灵龟兮执拘。\r\n仲尼兮困厄，邹衍兮幽囚。\r\n伊余兮念兹，奔遁兮隐居。\r\n将升兮高山，上有兮猴猿。\r\n欲入兮深谷，下有兮虺蛇。\r\n左见兮鸣鵙，右睹兮呼枭。\r\n惶悸兮失气，踊跃兮距跳。\r\n便旋兮中原，仰天兮增叹。\r\n菅蒯兮壄莽，雚苇兮仟眠。\r\n鹿蹊兮𨇰𨇰，貒貉兮蟫蟫。\r\n鹯鹞兮轩轩，鹑䳺兮甄甄。\r\n哀我兮寡独，靡有兮齐伦。\r\n意欲兮沉吟，迫日兮黄昏。\r\n玄鹤兮高飞，曾逝兮青冥。\r\n鸧鹒兮喈喈，山鹊兮嘤嘤。\r\n鸿鸬兮振翅，归雁兮于征。\r\n吾志兮觉悟，怀我兮圣京。\r\n垂屣兮将起，跓俟兮硕明。\n\n作者：王逸",
        "《楚辞 · 九思 · 其七 · 伤时》\n惟昊天兮昭灵，阳气发兮清明。\r\n风习习兮和暖，百草萌兮华荣。\r\n堇荼茂兮扶疏，蘅芷雕兮莹嫇。\r\n悯贞良兮遇害，将夭折兮碎糜。\r\n时混混兮浇饡，哀当世兮莫知。\r\n览往昔兮俊彦，亦诎辱兮系累。\r\n管束缚兮桎梏，百𧵍易兮傅卖。\r\n遭桓缪兮识举，才德用兮列施。\r\n且从容兮自慰，玩琴书兮游戏。\r\n迫中国兮迮陕，吾欲之兮九夷。\r\n超五岭兮嵯峨，观浮石兮崔嵬。\r\n陟丹山兮炎野，屯余车兮黄支。\r\n就祝融兮稽疑，嘉己行兮无为。\r\n乃回朅兮北逝，遇神孈兮宴娭。\r\n欲静居兮自娱，心愁戚兮不能。\r\n放余辔兮策驷，忽飙腾兮云浮。\r\n蹠飞杭兮越海，从安期兮蓬莱。\r\n缘天梯兮北上，登太一兮玉台。\r\n使素女兮鼓簧，乘戈和兮讴谣。\r\n声噭誂兮清和，音晏衍兮要淫。\r\n咸欣欣兮酣乐，余眷眷兮独悲。\r\n顾章华兮太息，志恋恋兮依依。\n\n作者：王逸",
        "《楚辞 · 九思 · 其八 · 哀岁》\n旻天兮清凉，玄气兮高朗。\r\n北风兮潦洌，草木兮苍唐。\r\n蛜蚗兮噍噍，蝍蛆兮穰穰。\r\n岁忽忽兮惟暮，余感时兮悽怆。\r\n伤俗兮泥浊，蒙蔽兮不章。\r\n宝彼兮沙砾，捐此兮夜光。\r\n椒瑛兮湟污，葈耳兮充房。\r\n摄衣兮缓带，操我兮墨阳。\r\n升车兮命仆，将驰兮四荒。\r\n下堂兮见虿，出门兮触螽。\r\n巷有兮蚰蜒，邑多兮螳螂。\r\n睹斯兮嫉贼，心为兮切伤。\r\n俯念兮子胥，仰怜兮比干。\r\n投剑兮脱冕，龙屈兮蜿蟤。\r\n潜藏兮山泽，匍匐兮丛攒。\r\n窥见兮溪涧，流水兮沄沄。\r\n鼋鼍兮欣欣，鳣鲇兮延延。\r\n群行兮上下，骈罗兮列陈。\r\n自恨兮无友，特处兮茕茕。\r\n冬夜兮陶陶，雨雪兮冥冥。\r\n神光兮颎颎，鬼火兮荧荧。\r\n修德兮困控，愁不聊兮遑生。\r\n忧纡兮郁郁，恶所兮写情。\n\n作者：王逸",
        "《楚辞 · 九思 · 其九 · 守志》\n陟玉峦兮逍遥，览高冈兮峣峣。\r\n桂树列兮纷敷，吐紫华兮布条。\r\n实孔鸾兮所居，今其集兮惟鸮。\r\n乌鹊惊兮哑哑，余顾瞻兮怊怊。\r\n彼日月兮闇昧，障覆天兮祲氛。\r\n伊我后兮不聪，焉陈诚兮效忠。\r\n摅羽翮兮超俗，游陶遨兮养神。\r\n乘六蛟兮蜿蝉，遂驰骋兮升云。\r\n扬彗光兮为旗，秉电策兮为鞭。\r\n朝晨发兮鄢郢，食时至兮增泉。\r\n绕曲阿兮北次，造我车兮南端。\r\n谒玄黄兮纳贽，崇忠贞兮弥坚。\r\n历九宫兮遍观，睹秘藏兮宝珍。\r\n就傅说兮骑龙，与织女兮合婚。\r\n举天罼兮掩邪，彀天弧兮射奸。\r\n随真人兮翱翔，食元气兮长存。\r\n望太微兮穆穆，睨三阶兮炳分。\r\n相辅政兮成化，建烈业兮垂勋。\r\n目瞥瞥兮西没，道遐迥兮阻叹。\r\n志蓄积兮未通，怅敞罔兮自怜。\r\n乱曰：\r\n天庭明兮云霓藏，\r\n三光朗兮镜万方。\r\n斥蜥蜴兮进龟龙，\r\n策谋从兮翼机衡。\r\n配稷契兮恢唐功，\r\n嗟英俊兮未为双。\n\n作者：王逸",
        "《楚辞 · 九怀 · 其一 · 匡机》\n极运兮不中，来将屈兮困穷。\r\n余深悯兮惨怛，愿一列兮无从。\r\n乘日月兮上征，顾游心兮鄗酆。\r\n弥览兮九隅，彷徨兮兰宫。\r\n芷闾兮乐房，奋摇兮众芳。\r\n菌阁兮蕙楼，观道兮从横。\r\n宝金兮委积，美玉兮盈堂。\r\n桂水兮潺湲，扬流兮洋洋。\r\n蓍蔡兮踊跃，孔鹤兮回翔。\r\n抚槛兮远望，念君兮不忘。\r\n怫郁兮莫陈，永怀兮内伤。\n\n作者：王褒",
        "《楚辞 · 九怀 · 其二 · 通路》\n天门兮地户，孰由兮贤者？\r\n无正兮溷厕，怀德兮何睹？\r\n假寐兮悯斯，谁可与兮寤语？\r\n痛凤兮远逝，畜鴳兮近处。\r\n鲸鱏兮幽潜，从虾兮游陼。\r\n乘虬兮登阳，载象兮上行。\r\n朝发兮葱岭，夕至兮明光。\r\n北饮兮飞泉，南采兮芝英。\r\n宣游兮列宿，顺极兮彷徉。\r\n红采兮骍衣，翠缥兮为裳。\r\n舒佩兮綝纚，竦余剑兮干将。\r\n腾蛇兮后从，飞駏兮步旁。\r\n微观兮玄圃，览察兮瑶光。\r\n启匮兮探策，悲命兮相当。\r\n纫蕙兮永辞，将离兮所思。\r\n浮云兮容与，道余兮何之？\r\n远望兮仟眠，闻雷兮阗阗。\r\n阴忧兮感余，惆怅兮自怜。\n\n作者：王褒",
        "《楚辞 · 九怀 · 其三 · 危俊》\n林不容兮鸣蜩，余何留兮中州？\r\n陶嘉月兮聪驾，搴玉英兮自修。\r\n结荣茝兮逶逝，将去烝兮远游。\r\n径岱土兮魏阙，历九曲兮牵牛。\r\n聊假日兮相佯，遗光耀兮周流。\r\n望太一兮淹息，纡余辔兮自休。\r\n晞白日兮皎皎，弥远路兮悠悠。\r\n顾列孛兮缥缥，观幽云兮陈浮。\r\n钜宝迁兮砏磤，雉咸雊兮相求。\r\n泱莽莽兮究志，惧吾心兮懤懤。\r\n步余马兮飞柱，览可与兮匹俦。\r\n卒莫有兮纤介，永余思兮怞怞。\n\n作者：王褒",
        "《楚辞 · 九怀 · 其四 · 昭世》\n世溷兮冥昏，违君兮归真。\r\n乘龙兮偃蹇，高回翔兮上臻。\r\n袭英衣兮缇䌌，披华裳兮芳芬。\r\n登羊角兮扶舆，浮云漠兮自娱。\r\n握神精兮雍容，与神人兮相胥。\r\n流星坠兮成雨，进瞵盼兮上丘墟。\r\n览旧邦兮滃郁，余安能兮久居！\r\n志怀逝兮心懰慄，纡余辔兮踌躇。\r\n闻素女兮微歌，听王后兮吹竽。\r\n魂悽怆兮感哀，肠回回兮盘纡。\r\n抚余佩兮缤纷，高太息兮自怜。\r\n使祝融兮先行，令昭明兮开门。\r\n驰六蛟兮上征，竦余驾兮入冥。\r\n历九州兮索合，谁可与兮终生？\r\n忽反顾兮西囿，睹轸丘兮崎倾。\r\n横垂涕兮泫流，悲余后兮失灵。\n\n作者：王褒",
        "《楚辞 · 九怀 · 其五 · 尊嘉》\n季春兮阳阳，列草兮成行。\r\n余悲兮兰生，委积兮从横。\r\n江离兮遗捐，辛夷兮挤臧。\r\n伊思兮往古，亦多兮遭殃。\r\n伍胥兮浮江，屈子兮沉湘。\r\n运余兮念兹，心内兮怀伤。\r\n望淮兮沛沛，滨流兮则逝。\r\n榜舫兮下流，东注兮磕磕。\r\n蛟龙兮导引，文鱼兮上濑。\r\n抽蒲兮陈坐，援芙蕖兮为盖。\r\n水跃兮余旌，继以兮微蔡。\r\n云旗兮电骛，倏忽兮容裔。\r\n河伯兮开门，迎余兮欢欣。\r\n顾念兮旧都，怀恨兮艰难。\r\n窃哀兮浮萍，泛淫兮无根。\n\n作者：王褒",
        "《楚辞 · 九怀 · 其六 · 蓄英》\n秋风兮萧萧，舒芳兮振条。\r\n微霜兮眇眇，病夭兮鸣蜩。\r\n玄鸟兮辞归，飞翔兮灵丘。\r\n望溪兮滃郁，熊罴兮呴嗥。\r\n唐虞兮不存，何故兮久留？\r\n临渊兮汪洋，顾林兮忽荒。\r\n修余兮袿衣，骑霓兮南上。\r\n乘云兮回回，亹亹兮自强。\r\n将息兮兰皋，失志兮悠悠。\r\n蒶蕴兮黴黧，思君兮无聊。\r\n身去兮意存，怆恨兮怀愁。\n\n作者：王褒",
        "《楚辞 · 九怀 · 其七 · 思忠》\n登九灵兮游神，静女歌兮微晨。\r\n悲皇丘兮积葛，众体错兮交纷。\r\n贞枝抑兮枯槁，枉车登兮庆云。\r\n感余志兮惨慄，心怆怆兮自怜。\r\n驾玄螭兮北征，曏吾路兮葱岭。\r\n连五宿兮建旄，扬氛气兮为旌。\r\n历广漠兮驰骛，览中国兮冥冥。\r\n玄武步兮水母，与吾期兮南荣。\r\n登华盖兮乘阳，聊逍遥兮播光。\r\n抽库娄兮酌醴，援瓟瓜兮接粮。\r\n毕休息兮远逝，发玉轫兮西行。\r\n惟时俗兮疾正，弗可久兮此方。\r\n寤辟摽兮永思，心怫郁兮内伤。\n\n作者：王褒",
        "《楚辞 · 九怀 · 其八 · 陶壅》\n览杳杳兮世惟，余惆怅兮何归？\r\n伤时俗兮溷乱，将奋翼兮高飞。\r\n驾八龙兮连蜷，建虹旌兮威夷。\r\n观中宇兮浩浩，纷翼翼兮上跻。\r\n浮溺水兮舒光，淹低佪兮京沶。\r\n屯余车兮索友，睹皇公兮问师。\r\n道莫贵兮归真，羡余术兮可夷。\r\n吾乃逝兮南娭，道幽路兮九疑。\r\n越炎火兮万里，过万首兮㠜㠜。\r\n济江海兮蝉蜕，绝北梁兮永辞。\r\n浮云郁兮昼昏，霾土忽兮塺塺。\r\n息阳城兮广夏，衰色罔兮中怠。\r\n意晓阳兮燎寤，乃自轸兮在兹。\r\n思尧舜兮袭兴，幸咎繇兮获谋。\r\n悲九州兮靡君，抚轼叹兮作诗。\n\n作者：王褒",
        "《楚辞 · 九怀 · 其九 · 株昭》\n悲哉于嗟兮，心内切磋。\r\n款冬而生兮，凋彼叶柯。\r\n瓦砾进宝兮，捐弃随和。\r\n铅刀厉御兮，顿弃太阿。\r\n骥垂两耳兮，中坂蹉跎。\r\n蹇驴服驾兮，无用日多。\r\n修洁处幽兮，贵宠沙劘。\r\n凤皇不翔兮，鹑鴳飞扬。\r\n乘虹骖蜺兮，载云变化。\r\n鹪䳟开路兮，后属青蛇。\r\n步骤桂林兮，超骧卷阿。\r\n丘陵翔舞兮，溪谷悲歌。\r\n神章灵篇兮，赴曲相和。\r\n余私娱兹兮，孰哉复加。\r\n还顾世俗兮，坏败罔罗。\r\n卷佩将逝兮，涕流滂沲。\r\n乱曰：皇门开兮照下土，株秽除兮兰芷睹。\r\n四佞放兮后得禹，圣舜摄兮昭尧绪，孰能若兮愿为辅。\n\n作者：王褒",
        "《羽林郎》\n昔有霍家奴，姓冯名子都。\r\n依倚将军势，调笑酒家胡。\r\n胡姬年十五，春日独当垆。\r\n长裾连理带，广袖合欢襦。\r\n头上蓝田玉，耳后大秦珠。\r\n两鬟何窈窕，一世良所无。\r\n一鬟五百万，两鬟千万馀。\r\n不意金吾子，娉婷过我庐。\r\n银鞍何煜爚，翠盖空踟蹰。\r\n就我求清酒，丝绳提玉壶。\r\n就我求珍肴，金盘鲙鲤鱼。\r\n贻我青铜镜，结我红罗裾。\r\n不惜红罗裂，何论轻贱躯。\r\n男儿爱后妇，女子重前夫。\r\n人生有新故，贵贱不相逾。\r\n多谢金吾子，私爱徒区区。\n\n作者：辛延年",
        "《答秦嘉诗》\n妾身兮不令，婴疾兮来归。\r\n沉滞兮家门，历时兮不差。\r\n旷废兮侍觐，情敬兮有违。\r\n君今兮奉命，远适兮京师。\r\n悠悠兮离别，无因兮叙怀。\r\n瞻望兮踊跃，伫立兮徘徊。\r\n思君兮感结，梦想兮容辉。\r\n君发兮引迈，去我兮日乖。\r\n恨无兮羽翼，高飞兮相追。\r\n长吟兮永叹，泪下兮沾衣。\n\n作者：徐淑",
        "《楚辞 · 七谏 · 其一 · 初放》\n平生于国兮，长于原壄。\r\n言语讷譅兮，又无彊辅。\r\n浅智褊能兮，闻见又寡。\r\n数言便事兮，见怨门下。\r\n王不察其长利兮，卒见弃乎原壄。\r\n伏念思过兮，无可改者。\r\n群众成朋兮，上浸以惑。\r\n巧佞在前兮，贤者灭息。\r\n尧舜圣已没兮，孰为忠直？\r\n高山崔巍兮，水流汤汤。\r\n死日将至兮，与麋鹿如坈。\r\n块兮鞠，当道宿。\r\n举世皆然兮，余将谁告？\r\n斥逐鸿鹄兮，近习鸱枭。\r\n斩伐橘柚兮，列树苦桃。\r\n便娟之修竹兮，寄生乎江潭。\r\n上葳蕤而防露兮，下泠泠而来风。\r\n孰知其不合兮，若竹柏之异心。\r\n往者不可及兮，来者不可待。\r\n悠悠苍天兮，莫我振理。\r\n窃怨君之不寤兮，吾独死而后已。\n\n作者：东方朔",
        "《楚辞 · 七谏 · 其二 · 沉江》\n惟往古之得失兮，览私微之所伤。\r\n尧舜圣而慈仁兮，后世称而弗忘。\r\n齐桓失于专任兮，夷吾忠而名彰。\r\n晋献惑于孋姬兮，申生孝而被殃。\r\n偃王行其仁义兮，荆文寤而徐亡。\r\n纣暴虐以失位兮，周得佐乎吕望。\r\n修往古以行恩兮，封比干之丘垄。\r\n贤俊慕而自附兮，日浸淫而合同。\r\n明法令而修理兮，兰芷幽而有芳。\r\n苦众人之妒予兮，箕子寤而佯狂。\r\n不顾地以贪名兮，心怫郁而内伤。\r\n联蕙芷以为佩兮，过鲍肆而失香。\r\n正臣端其操行兮，反离谤而见攘。\r\n世俗更而变化兮，伯夷饿于首阳。\r\n独廉洁而不容兮，叔齐久而逾明。\r\n浮云陈而蔽晦兮，使日月乎无光。\r\n忠臣贞而欲谏兮，谗谀毁而在旁。\r\n秋草荣其将实兮，微霜下而夜降。\r\n商风肃而害生兮，百草育而不长。\r\n众并谐以妒贤兮，孤圣特而易伤。\r\n怀计谋而不见用兮，岩穴处而隐藏。\r\n成功隳而不卒兮，子胥死而不葬。\r\n世从俗而变化兮，随风靡而成行。\r\n信直退而毁败兮，虚伪进而得当。\r\n追悔过之无及兮，岂尽忠而有功。\r\n废制度而不用兮，务行私而去公。\r\n终不变而死节兮，惜年齿之未央。\r\n将方舟而下流兮，冀幸君之发蒙。\r\n痛忠言之逆耳兮，恨申子之沉江。\r\n愿悉心之所闻兮，遭值君之不聪。\r\n不开寤而难道兮，不别横之与纵。\r\n听奸臣之浮说兮，绝国家之久长。\r\n灭规矩而不用兮，背绳墨之正方。\r\n离忧患而乃寤兮，若纵火于秋蓬。\r\n业失之而不救兮，尚何论乎祸凶？\r\n彼离畔而朋党兮，独行之士其何望？\r\n日渐染而不自知兮，秋毫微哉而变容。\r\n众轻积而折轴兮，原咎杂而累重。\r\n赴湘沅之流澌兮，恐逐波而复东。\r\n怀沙砾而自沉兮，不忍见君之蔽壅。\n\n作者：东方朔",
        "《楚辞 · 七谏 · 其三 · 怨世》\n世沈淖而难论兮，俗岒峨而嵾嵯。\r\n清泠泠而歼灭兮，溷湛湛而日多。\r\n枭鸮既以成群兮，玄鹤弭翼而屏移。\r\n蓬艾亲入御于床笫兮，马兰踸踔而日加。\r\n弃捐药芷与杜衡兮，余柰世之不知芳何？\r\n何周道之平易兮，然芜秽而险戏。\r\n高阳无故而委尘兮，唐虞点灼而毁议。\r\n谁使正其真是兮，虽有八师而不可为。\r\n皇天保其高兮，后土持其久。\r\n服清白以逍遥兮，偏与乎玄英异色。\r\n西施媞媞而不得见兮，嫫母勃屑而日侍。\r\n桂蠹不知所淹留兮，蓼虫不知徙乎葵菜。\r\n处湣湣之浊世兮，今安所达乎吾志。\r\n意有所载而远逝兮，固非众人之所识。\r\n骥踌躇于弊輂兮，遇孙阳而得代。\r\n吕望穷困而不聊生兮，遭周文而舒志。\r\n甯戚饭牛而商歌兮，桓公闻而弗置。\r\n路室女之方桑兮，孔子过之以自侍。\r\n吾独乖剌而无当兮，心悼怵而耄思。\r\n思比干之恲恲兮，哀子胥之慎事。\r\n悲楚人之和氏兮，献宝玉以为石。\r\n遇厉武之不察兮，羌两足以毕斫。\r\n小人之居势兮，视忠正之何若？\r\n改前圣之法度兮，喜嗫嚅而妄作。\r\n亲谗谀而疏贤圣兮，讼谓闾娵为丑恶。\r\n愉近习而蔽远兮，孰知察其黑白？\r\n卒不得效其心容兮，安眇眇而无所归薄。\r\n专精爽以自明兮，晦冥冥而壅蔽。\r\n年既已过太半兮，然坎轲而留滞。\r\n欲高飞而远集兮，恐离罔而灭败。\r\n独冤抑而无极兮，伤精神而寿夭。\r\n皇天既不纯命兮，余生终无所依。\r\n愿自沉于江流兮，绝横流而径逝。\r\n宁为江海之泥涂兮，安能久见此浊世？\n\n作者：东方朔",
        "《楚辞 · 七谏 · 其四 · 怨思》\n士穷而隐处兮，廉方正而不容。\r\n子胥谏而靡躯兮，比干忠而剖心。\r\n子推自割而饲君兮，德日忘而怨深。\r\n行明白而曰黑兮，荆棘聚而成林。\r\n江离弃于穷巷兮，蒺藜蔓乎东厢。\r\n贤者蔽而不见兮，谗谀进而相朋。\r\n枭鸮并进而俱鸣兮，凤皇飞而高翔。\r\n愿壹往而径逝兮，道壅绝而不通。\n\n作者：东方朔",
        "《楚辞 · 七谏 · 其五 · 自悲》\n居愁勤其谁告兮，独永思而忧悲。\r\n内自省而不俟兮，操愈坚而不衰。\r\n隐三年而无决兮，岁忽忽其若颓。\r\n怜余身不足以卒意兮，冀一见而复归。\r\n哀人事之不幸兮，属天命而委之咸池。\r\n身被疾而不闲兮，心沸热其若汤。\r\n冰炭不可以相并兮，吾固知乎命之不长。\r\n哀独苦死之无乐兮，惜余年之未央。\r\n悲不反余之所居兮，恨离予之故乡。\r\n鸟兽惊而失群兮，犹高飞而哀鸣。\r\n狐死必首丘兮，夫人孰能不反其真情？\r\n故人疏而日忘兮，新人近而俞好。\r\n莫能行于杳冥兮，孰能施于无报？\r\n苦众人之皆然兮，乘回风而远游。\r\n凌恒山其若陋兮，聊愉娱以忘忧。\r\n悲虚言之无实兮，苦众口之铄金。\r\n遇故乡而一顾兮，泣歔欷而沾衿。\r\n厌白玉以为面兮，怀琬琰以为心。\r\n邪气入而感内兮，施玉色而外淫。\r\n何青云之流澜兮，微霜降之蒙蒙。\r\n徐风至而徘徊兮，疾风过之汤汤。\r\n闻南藩乐而欲往兮，至会稽而且止。\r\n见韩众而宿之兮，问天道之所在？\r\n借浮云以送予兮，载雌霓而为旌。\r\n驾青龙以驰骛兮，班衍衍之冥冥。\r\n忽容容其安之兮，超慌忽其焉如？\r\n苦众人之难信兮，愿离群而远举。\r\n登峦山而远望兮，好桂树之冬荣。\r\n观天火之炎炀兮，听大壑之波声。\r\n引八维以自道兮，含沆瀣以长生。\r\n居不乐以时思兮，食草木之秋实。\r\n饮菌若之朝露兮，构桂木而为室。\r\n杂橘柚以为囿兮，列新夷与椒桢。\r\n鵾鹤孤而夜号兮，哀居者之诚贞。\n\n作者：东方朔",
        "《楚辞 · 七谏 · 其六 · 哀命》\n哀时命之不合兮，伤楚国之多忧。\r\n内怀情之洁白兮，遭乱世而离尤。\r\n恶耿介之直行兮，世溷浊而不知。\r\n何君臣之相失兮，上沅湘而分离。\r\n测汨罗之湘水兮，知时固而不反。\r\n伤离散之交乱兮，遂侧身而既远。\r\n处玄舍之幽门兮，穴岩石而窟伏。\r\n从水蛟而为徙兮，与神龙乎休息。\r\n何山石之崭岩兮，灵魂屈而偃蹇。\r\n含素水而蒙深兮，日眇眇而既远。\r\n哀形体之离解兮，神罔两而无舍。\r\n惟椒兰之不反兮，魂迷惑而不知路。\r\n愿无过之设行兮，虽灭没之自乐。\r\n痛楚国之流亡兮，哀灵修之过到。\r\n固时俗之溷浊兮，志瞀迷而不知路。\r\n念私门之正匠兮，遥涉江而远去。\r\n念女媭之婵媛兮，涕泣流乎于悒。\r\n我决死而不生兮，虽重追吾何及。\r\n戏疾濑之素水兮，望高山之蹇产。\r\n哀高丘之赤岸兮，遂没身而不反。\n\n作者：东方朔",
        "《楚辞 · 七谏 · 其七 · 谬谏》\n怨灵修之浩荡兮，夫何执操之不固？\r\n悲太山之为隍兮，孰江河之可涸？\r\n愿承闲而效志兮，恐犯忌而干讳。\r\n卒抚情以寂寞兮，然怊怅而自悲。\r\n玉与石其同匮兮，贯鱼眼与珠玑。\r\n驽骏杂而不分兮，服罢牛而骖骥。\r\n年滔滔而自远兮，寿冉冉而愈衰。\r\n心悇憛而烦冤兮，蹇超摇而无冀。\r\n固时俗之工巧兮，灭规矩而改错。\r\n却骐骥而不乘兮，策驽骀而取路。\r\n当世岂无骐骥兮，诚无王良之善驭。\r\n见执辔者非其人兮，故驹跳而远去。\r\n不量凿而正枘兮，恐矩矱之不同。\r\n不论世而高举兮，恐操行之不调。\r\n弧弓弛而不张兮，孰云知其所至？\r\n无倾危之患难兮，焉知贤士之所死？\r\n俗推佞而进富兮，节行张而不著。\r\n贤良蔽而不群兮，朋曹比而党誉。\r\n邪说饰而多曲兮，正法弧而不公。\r\n直士隐而避匿兮，谗谀登乎明堂。\r\n弃彭咸之娱乐兮，灭巧倕之绳墨。\r\n菎蕗杂于黀蒸兮，机蓬矢以射革。\r\n驾蹇驴而无策兮，又何路之能极？\r\n以直针而为钓兮，又何鱼之能得？\r\n伯牙之绝弦兮，无钟子期而听之。\r\n和抱璞而泣血兮，安得良工而剖之？\r\n同音者相和兮，同类者相似。\r\n飞鸟号其群兮，鹿鸣求其友。\r\n故叩宫而宫应兮，弹角而角动。\r\n虎啸而谷风至兮，龙举而景云往。\r\n音声之相和兮，言物类之相感也。\r\n夫方圜之异形兮，势不可以相错。\r\n列子隐身而穷处兮，世莫可以寄托。\r\n众鸟皆有行列兮，凤独翔翔而无所薄。\r\n经浊世而不得志兮，愿侧身岩穴而自托。\r\n欲阖口而无言兮，尝被君之厚德。\r\n独便悁而怀毒兮，愁郁郁之焉极？\r\n念三年之积思兮，愿壹见而陈辞。\r\n不及君而骋说兮，世孰可为明之？\r\n身寝疾而日愁兮，情沈抑而不扬。\r\n众人莫可与论道兮，悲精神之不通。\r\n乱曰：\r\n鸾皇孔凤日以远兮，畜凫驾鹅。\r\n鸡鹜满堂坛兮，鼁黾游乎华池。\r\n要袅奔亡兮，腾驾橐驼。\r\n铅刀进御兮，遥弃太阿。\r\n拔搴玄芝兮，列树芋荷。\r\n橘柚萎枯兮，苦李旖旎。\r\n甂瓯登于明堂兮，周鼎潜乎深渊。\r\n自古而固然兮，吾又何怨乎今之人。\n\n作者：东方朔",
        "《同声歌》\n邂逅承际会，得充君后房。\r\n情好新交接，恐栗若探汤。\r\n不才勉自竭，贱妾职所当。\r\n绸缪主中阁，奉礼助烝尝。\r\n思为苑蒻席，在下蔽匡床。\r\n愿为罗衾帱，在上卫风霜。\r\n洒扫清枕席，鞮芬以狄香。\r\n重户结金扃，高下华灯光。\r\n衣解巾粉御，列图陈枕张。\r\n素女为我师，仪态盈万方。\r\n众夫所希见，天老教轩皇。\r\n乐莫斯夜乐，没齿焉可忘。\n\n作者：张衡",
        "《舂歌》\n子为王，母为虏。\r\n终日舂薄暮，常与死为伍。\r\n相离三千里，当谁使告女。\n\n作者：戚夫人",
        "《悲愤诗二章（其一）》\n汉季失权柄，董卓乱天常。\r\n志欲图篡弑，先害诸贤良。\r\n逼迫迁旧邦，拥主以自彊。\r\n海内兴义师，欲共讨不祥。\r\n卓众来东下，金甲耀日光。\r\n平土人脆弱，来兵皆胡羌。\r\n猎野围城邑，所向悉破亡。\r\n斩截无孑遗，尸骸相掌拒。\r\n马边县男头，马后载妇女。\r\n长驱西入关，迥路险且阻。\r\n还顾邈冥冥，肝脾为烂腐。\r\n所略有万计，不得令屯聚。\r\n或有骨肉俱，欲言不敢语。\r\n失意几微间，辄言毙降虏：\r\n“要当以亭刃，我曹不活汝！”\r\n岂复惜性命，不堪其詈骂。\r\n或便加棰杖，毒痛参并下。\r\n旦则号泣行，夜则悲吟坐。\r\n欲死不能得，欲生无一可。\r\n彼苍者何辜，乃遭此厄祸。\r\n边荒与华异，人俗少义理。\r\n处所多霜雪，胡风春夏起。\r\n翩翩吹我衣，肃肃入我耳。\r\n感时念父母，哀叹无穷已。\r\n有客从外来，闻之常欢喜。\r\n迎问其消息，辄复非乡里。\r\n邂逅徼时愿，骨肉来迎己。\r\n己得自解免，当复弃儿子。\r\n天属缀人心，念别无会期。\r\n存亡永乖隔，不忍与之辞。\r\n儿前抱我颈，问母欲何之。\r\n“人言母当去，岂复有还时。\r\n阿母常仁恻，念何更不慈。\r\n我尚未成人，奈何不顾思”。\r\n见此崩五内，恍惚生狂痴。\r\n号泣手抚摩，当发复回疑。\r\n兼有同时辈，相送告离别。\r\n慕我独得归，哀叫声摧裂。\r\n马为立踟蹰，车为不转辙。\r\n观者皆歔欷，行路亦鸣咽。\r\n去去割情恋，遄征日遐迈。\r\n悠悠三千里，何时复交会。\r\n念我出腹子，胸臆为摧败。\r\n既至家人尽，又复无中外。\r\n城郭为山林，庭宇生荆艾。\r\n白骨不知谁，从横莫覆盖。\r\n出门无人声，豺狼号且吠。\r\n茕茕对孤景，怛咤糜肝肺。\r\n登高远眺望，魂神忽飞逝。\r\n奄若寿命尽，旁人相宽大。\r\n为复彊视息，虽生何聊赖。\r\n托命于新人，竭心自勖厉。\r\n流离成鄙贱，常恐复捐废。\r\n人生几何时，怀忧终年岁。\n\n作者：蔡琰",
        "《楚辞 · 惜誓》\n惜余年老而日衰兮，岁忽忽而不反。\r\n登苍天而高举兮，历众山而日远。\r\n观江河之纡曲兮，离四海之沾濡。\r\n攀北极而一息兮，吸沆瀣以充虚。\r\n飞朱鸟使先驱兮，驾太一之象舆。\r\n苍龙蚴虬于左骖兮，白虎骋而为右騑。\r\n建日月以为盖兮，载玉女于后车。\r\n驰骛于杳冥之中兮，休息虖昆仑之墟。\r\n乐穷极而不厌兮，愿从容虖神明。\r\n涉丹水而驼骋兮，右大夏之遗风。\r\n黄鹄之一举兮，知山川之纡曲。\r\n再举兮，睹天地之圜方。\r\n临中国之众人兮，托回飙乎尚羊。\r\n乃至少原之野兮，赤松王乔皆在旁。\r\n二子拥瑟而调均兮，余因称乎清商。\r\n澹然而自乐兮，吸众气而翱翔。\r\n念我长生而久仙兮，不如反余之故乡。\r\n黄鹄后时而寄处兮，鸱枭群而制之。\r\n神龙失水而陆居兮，为蝼蚁之所裁。\r\n夫黄鹄神龙犹如此兮，况贤者之逢乱世哉！\r\n寿冉冉而日衰兮，固儃回而不息。\r\n俗流从而不止兮，众枉聚而矫直。\r\n或偷合而苟进兮，或隐居而深藏。\r\n苦称量之不审兮，同权概而就衡。\r\n或推移而苟容兮，或直言之谔谔。\r\n伤诚是之不察兮，并纫茅丝以为索。\r\n方世俗之幽昏兮，眩白黑之美恶。\r\n放山渊之龟玉兮，相与贵夫砾石。\r\n梅伯数谏而至醢兮，来革顺志而用国。\r\n悲仁人之尽节兮，反为小人之所贼。\r\n比干忠谏而剖心兮，箕子被发而佯狂。\r\n水背流而源竭兮，木去根而不长。\r\n非重躯以虑难兮，惜伤身之无功。\r\n已矣哉！\r\n独不见夫鸾凤之高翔兮，乃集大皇之壄。\r\n循四极而回周兮，见盛德而后下。\r\n彼圣人之神德兮，远浊世而自藏。\r\n使麒麟可得羁而系兮，又何以异虖犬羊？\n\n作者：贾谊",
        "《楚辞 · 九叹 · 其一 · 逢纷》\n伊伯庸之末冑兮，谅皇直之屈原。\r\n云余肇祖于高阳兮，惟楚怀之婵连。\r\n原生受命于贞节兮，鸿永路有嘉名。\r\n齐名字于天地兮，并光明于列星。\r\n吸精粹而吐氛浊兮，横邪世而不取容。\r\n行叩诚而不阿兮，遂见排而逢谗。\r\n后听虚而黜实兮，不吾理而顺情。\r\n肠愤悁而含怒兮，志迁蹇而左倾。\r\n心惝慌其不我与兮，躬速速其不吾亲。\r\n辞灵修而陨志兮，吟泽畔之江滨。\r\n椒桂罗以颠覆兮，有竭信而归诚。\r\n谗夫蔼蔼而漫著兮，曷其不舒予情。\r\n始结言于庙堂兮，信中涂而叛之。\r\n怀兰蕙与衡芷兮，行中壄而散之。\r\n声哀哀而怀高丘兮，心愁愁而思旧邦。\r\n愿承闲而自恃兮，径淫曀而道𡔏。\r\n颜黴黧以沮败兮，精越裂而衰耄。\r\n裳襜襜而含风兮，衣纳纳而掩露。\r\n赴江湘之湍流兮，顺波凑而下降。\r\n徐徘徊于山阿兮，飘风来之汹汹。\r\n驰余车兮玄石，步余马兮洞庭。\r\n平明发兮苍梧，夕投宿兮石城。\r\n芙蓉盖而菱华车兮，紫贝阙而玉堂。\r\n薜荔饰而陆离荐兮，鱼鳞衣而白霓裳。\r\n登逢龙而下陨兮，违故都之漫漫。\r\n思南郢之旧俗兮，肠一夕而九运。\r\n扬流波之潢潢兮，体溶溶而东回。\r\n心怊怅以永思兮，意晻晻而日颓。\r\n白露纷以涂涂兮，秋风浏以萧萧。\r\n身永流而不还兮，䰟长逝而常愁。\r\n叹曰：\r\n譬彼流水纷扬磕兮，波逢汹涌濆壅滂兮。\r\n揄扬涤荡飘流陨往触崟石兮，\r\n龙邛脟圈缭戾宛转阻相薄兮，\r\n遭纷逢凶蹇离尤兮，垂文扬采遗将来兮。\n\n作者：刘向",
        "《楚辞 · 九叹 · 其二 · 离世》\n灵怀其不吾知兮，灵怀其不吾闻。\r\n就灵怀之皇祖兮，愬灵怀之鬼神。\r\n灵怀曾不吾与兮，即听夫人之谀辞。\r\n余辞上参于天地兮，旁引之于四时。\r\n指日月使延照兮，抚招摇以质正。\r\n立师旷俾端辞兮，命咎繇使并听。\r\n兆出名曰正则兮，卦发字曰灵均。\r\n余幼既有此鸿节兮，长愈固而弥纯。\r\n不从俗而诐行兮，直躬指而信志。\r\n不枉绳以追曲兮，屈情素以从事。\r\n端余行其如玉兮，述皇舆之踵迹。\r\n群阿容以晦光兮，皇舆覆以幽辟。\r\n舆中涂以回畔兮，驷马惊而横奔。\r\n执组者不能制兮，必折轭而摧辕。\r\n断镳衔以驰骛兮，暮去次而敢止。\r\n路荡荡其无人兮，遂不御乎千里。\r\n身衡陷而下沈兮，不可获而复登。\r\n不顾身之卑贱兮，惜皇舆之不兴。\r\n出国门而端指兮，冀壹寤而锡还。\r\n哀仆夫之坎毒兮，屡离忧而逢患。\r\n九年之中不吾反兮，思彭咸之水游。\r\n惜师延之浮渚兮，赴汨罗之长流。\r\n遵江曲之逶移兮，触石埼而衡游。\r\n波澧澧而扬浇兮，顺长濑之浊流。\r\n淩黄沱而下低兮，思还流而复反。\r\n玄舆驰而并集兮，身容与而日远。\r\n棹舟杭以横濿兮，㴉湘流而南极。\r\n立江界而长吟兮，愁哀哀而累息。\r\n情慌忽以忘归兮，神浮游以高厉。\r\n心蛩蛩而怀顾兮，魂眷眷而独逝。\r\n叹曰：\r\n余思旧邦心依违兮。\r\n日暮黄昏羌幽悲兮。去郢东迁余谁慕兮？\r\n谗夫党旅其以兹故兮。\r\n河水淫淫情所愿兮。顾瞻郢路终不返兮。\n\n作者：刘向",
        "《楚辞 · 九叹 · 其三 · 怨思》\n惟郁郁之忧毒兮，志坎壈而不违。\r\n身憔悴而考旦兮，日黄昏而长悲。\r\n闵空宇之孤子兮，哀枯杨之冤雏。\r\n孤雌吟于高墉兮，鸣鸠栖于桑榆。\r\n玄猿失於潜林兮，独偏弃而远放。\r\n征夫劳于周行兮，处妇愤而长望。\r\n申诚信而罔违兮，情素洁于纽帛。\r\n光明齐于日月兮，文采耀于玉石。\r\n伤压次而不发兮，思沈抑而不扬。\r\n芳懿懿而终败兮，名靡散而不彰。\r\n背玉门以奔骛兮，蹇离尤而干诟。\r\n若龙逢之沈首兮，王子比干之逢醢。\r\n念社稷之几危兮，反为雠而见怨。\r\n思国家之离沮兮，躬获愆而结难。\r\n若青蝇之伪质兮，晋骊姬之反情。\r\n恐登阶之逢殆兮，故退伏于末庭。\r\n孽臣之号咷兮，本朝芜而不治。\r\n犯颜色而触谏兮，反蒙辜而被疑。\r\n菀蘼芜与菌若兮，渐□芋本于洿渎。\r\n淹芳芷于腐井兮，弃鸡骇于筐簏。\r\n执棠溪以刜蓬兮，秉干将以割肉。\r\n筐泽泻以豹鞟兮，破荆和以继筑。\r\n时溷浊犹未清兮，世殽乱犹未察。\r\n欲容与以俟时兮，惧年岁之既晏。\r\n顾屈节以从流兮，心巩巩而不夷。\r\n宁浮沅而驰骋兮，下江湘以邅回。\r\n叹曰：\r\n山中槛槛余伤怀兮，\r\n征夫皇皇其孰依兮。\r\n经营原野杳冥冥兮，\r\n乘骐骋骥舒吾情兮。\r\n归骸旧邦莫谁语兮，\r\n长辞远逝乘湘去兮。\n\n作者：刘向",
        "《楚辞 · 九叹 · 其四 · 远逝》\n志隐隐而郁怫兮，愁独哀而冤结。\r\n肠纷纭以缭转兮，涕渐渐其若屑。\r\n情慨慨而长怀兮，信上皇而质正。\r\n合五岳与八灵兮，讯九鬿与六神。\r\n指列宿以白情兮，诉五帝以置辞。\r\n北斗为我折中兮，太一为余听之。\r\n云服阴阳之正道兮，御后土之中和。\r\n佩苍龙之蚴虬兮，带隐虹之逶蛇。\r\n曳彗星之皓旰兮，抚朱爵与鵔䴊。\r\n游清灵之飒戾兮，服云衣之披披。\r\n杖玉华与朱旗兮，垂明月之玄珠。\r\n举霓旌之墆翳兮，建黄纁之总旄。\r\n躬纯粹而罔愆兮，承皇考之妙仪。\r\n惜往事之不合兮，横汨罗而下濿。\r\n乘隆波而南渡兮，逐江湘之顺流。\r\n赴阳侯之潢洋兮，下石濑而登洲。\r\n陵鬿堆以蔽视兮，云冥冥而闇前。\r\n山峻高以无垠兮，遂曾闳而迫身。\r\n雪雰雰而薄木兮，云霏霏而陨集。\r\n阜隘狭而幽险兮，石㠁嵯以翳日。\r\n悲故乡而发忿兮，去余邦之弥久。\r\n背龙门而入河兮，登大坟而望夏首。\r\n横舟航而㴉湘兮，耳聊啾而惝慌。\r\n波淫淫而周流兮，鸿溶溢而滔荡。\r\n路曼曼其无端兮，周容容而无识。\r\n引日月以指极兮，少须臾而释思。\r\n水波远以冥冥兮，眇不睹其东西。\r\n顺风波以南北兮，雾宵晦以纷纷。\r\n日杳杳以西颓兮，路长远而窘迫。\r\n欲酌醴以娱忧兮，蹇骚骚而不释。\r\n叹曰：\r\n飘风蓬龙埃坲坲兮，草木摇落时槁悴兮。\r\n遭倾遇祸不可救兮，长吟永欷涕究究兮。\r\n舒情诉诗冀以自免兮，颓流下陨身日远兮。\n\n作者：刘向",
        "《楚辞 · 九叹 · 其五 · 惜贤》\n览屈氏之《离骚》兮，心哀哀而怫郁。\r\n声嗷嗷以寂寥兮，顾仆夫之憔悴。\r\n拨谄谀而匡邪兮，切淟涊之流俗。\r\n荡渨涹之奸咎兮，夷蠢蠢之溷浊。\r\n怀芬香而挟蕙兮，佩江蓠之婓婓。\r\n握申椒与杜若兮，冠浮云之峨峨。\r\n登长陵而四望兮，览芷圃之蠡蠡。\r\n游兰皋与蕙林兮，睨玉石之㠁嵯。\r\n扬精华以眩耀兮，芳郁渥而纯美。\r\n结桂树之旖旎兮，纫荃蕙与辛夷。\r\n芳若兹而不御兮，捐林薄而菀死。\r\n驱子侨之奔走兮，申徒狄之赴渊。\r\n若由夷之纯美兮，介子推之隐山。\r\n晋申生之离殃兮，荆和氏之泣血。\r\n吴申胥之抉眼兮，王子比干之横废。\r\n欲卑身而下体兮，心隐恻而不置。\r\n方圜殊而不合兮，钩绳用而异态。\r\n欲俟时于须臾兮，日阴曀其将暮。\r\n时迟迟其日进兮，年忽忽而日度。\r\n妄周容而入世兮，内距闭而不开。\r\n俟时风之清激兮，愈氛雾其如塺。\r\n进雄鸠之耿耿兮，谗介介而蔽之。\r\n默顺风以偃仰兮，尚由由而进之。\r\n心懭悢以冤结兮，情舛错以曼忧。\r\n搴薜荔于山野兮，采撚支于中洲。\r\n望高丘而叹涕兮，悲吸吸而长怀。\r\n孰契契而委栋兮，日晻晻而下颓。\r\n叹曰：\r\n江湘油油长流汨兮，挑揄扬汰荡迅疾兮。\r\n忧心展转愁怫郁兮，冤结未舒长隐忿兮。\r\n丁时逢殃可奈何兮，劳心悁悁涕滂沱兮。\n\n作者：刘向",
        "《楚辞 · 九叹 · 其六 · 忧苦》\n悲余心之悁悁兮，哀故邦之逢殃。\r\n辞九年而不复兮，独茕茕而南行。\r\n思余俗之流风兮，心纷错而不受。\r\n遵壄莽以呼风兮，步从容于山廋。\r\n巡陆夷之曲衍兮，幽空虚以寂寞。\r\n倚石岩以流涕兮，忧憔悴而无乐。\r\n登巑岏以长企兮，望南郢而窥之。\r\n山修远其辽辽兮，涂漫漫其无时。\r\n听玄鹤之晨鸣兮，于高冈之峨峨。\r\n独愤积而哀娱兮，翔江洲而安歌。\r\n三鸟飞以自南兮，览其志而欲北。\r\n愿寄言于三鸟兮，去飘疾而不可得。\r\n欲迁志而改操兮，心纷结其未离。\r\n外彷徨而游览兮，内恻隐而含哀。\r\n聊须臾以时忘兮，心渐渐其烦错。\r\n愿假簧以舒忧兮，志纡郁其难释。\r\n叹《离骚》以扬意兮，犹未殚于《九章》。\r\n长嘘吸以于悒兮，涕横集而成行。\r\n伤明珠之赴泥兮，鱼眼玑之坚藏。\r\n同驽鸁与乘驵兮，杂班驳与阘茸。\r\n葛藟蔂于桂树兮，鸱鸮集于木兰。\r\n偓促谈于廊庙兮，律魁放乎山间。\r\n恶虞氏之箫韶兮，好遗风之激楚。\r\n潜周鼎于江淮兮，爨土鬵于中宇。\r\n且人心之持旧兮，而不可保长。\r\n邅彼南道兮，征夫宵行。\r\n思念郢路兮，还顾眷眷。\r\n涕流交集兮，泣下涟涟。\r\n叹曰：\r\n登山长望中心悲兮，\r\n菀彼青青泣如颓兮。\r\n留思北顾涕渐渐兮，\r\n折锐摧矜凝泛滥兮。\r\n念我茕茕䰟谁求兮，\r\n仆夫慌悴散若流兮。\n\n作者：刘向",
        "《楚辞 · 九叹 · 其七 · 愍命》\n昔皇考之嘉志兮，喜登能而亮贤。\r\n情纯洁而罔秽兮，姿盛质而无愆。\r\n放佞人与谄谀兮，斥谗夫与便嬖。\r\n亲忠正之悃诚兮，招贞良与明智。\r\n心溶溶其不可量兮，情澹澹其若渊。\r\n回邪辟而不能入兮，诚愿藏而不可迁。\r\n逐下祑于后堂兮，迎虙妃于伊雒。\r\n刜谗贼于中廇兮，选吕管于榛薄。\r\n丛林之下无怨士兮，江河之畔无隐夫。\r\n三苗之徒以放逐兮，伊皋之伦以充庐。\r\n今反表以为里兮，颠裳以为衣。\r\n戚宋万于两楹兮，废周邵于遐夷。\r\n却骐骥以转运兮，腾驴鸁以驰逐。\r\n蔡女黜而出帷兮，戎妇入而彩绣服。\r\n庆忌囚于阱室兮，陈不占战而赴围。\r\n破伯牙之号钟兮，挟人筝而弹纬。\r\n藏珉石于金匮兮，捐赤瑾于中庭。\r\n韩信蒙于介冑兮，行夫将而攻城。\r\n莞芎弃于泽洲兮，瓟瓥蠹于筐簏。\r\n麒麟奔于九皋兮，熊罴群而逸囿。\r\n折芳枝与琼华兮，树枳棘与薪柴。\r\n掘荃蕙与射干兮，耘藜藿与蘘荷。\r\n惜今世其何殊兮，远近思而不同。\r\n或沈沦其无所达兮，或清激其无所通。\r\n哀余生之不当兮，独蒙毒而逢尤。\r\n虽謇謇以申志兮，君乖差而屏之。\r\n诚惜芳之菲菲兮，反以兹为腐也。\r\n怀椒聊之蔎蔎兮，乃逢纷以罹诟也。\r\n叹曰：\r\n嘉皇既殁终不返兮，\r\n山中幽险郢路远兮。\r\n谗人諓諓孰可愬兮，\r\n征夫罔极谁可语兮。\r\n行吟累欷声喟喟兮，\r\n怀忧含戚何侘傺兮。\n\n作者：刘向",
        "《楚辞 · 九叹 · 其八 · 思古》\n冥冥深林兮，树木郁郁。\r\n山参差以崭岩兮，阜杳杳以蔽日。\r\n悲余心之悁悁兮，目眇眇而遗泣。\r\n风骚屑以摇木兮，云吸吸以湫戾。\r\n悲余生之无欢兮，愁倥偬于山陆。\r\n旦徘徊于长阪兮，夕仿偟而独宿。\r\n发披披以鬤鬤兮，躬劬劳而瘏悴。\r\n䰟俇俇而南行兮，泣沾襟而濡袂。\r\n心婵媛而无告兮，口噤闭而不言。\r\n违郢都之旧闾兮，回湘沅而远迁。\r\n念余邦之横陷兮，宗鬼神之无次。\r\n闵先嗣之中绝兮，心惶惑而自悲。\r\n聊浮游于山陕兮，步周流于江畔。\r\n临深水而长啸兮，且倘佯而泛观。\r\n兴《离骚》之微文兮，冀灵修之壹悟。\r\n还余车于南郢兮，复往轨于初古。\r\n道修远其难迁兮，伤余心之不能已。\r\n背三五之典刑兮，绝《洪范》之辟纪。\r\n播规矩以背度兮，错权衡而任意。\r\n操绳墨而放弃兮，倾容幸而侍侧。\r\n甘棠枯于丰草兮，藜棘树于中庭。\r\n西施斥于北宫兮，仳倠倚于弥楹。\r\n乌获戚而骖乘兮，燕公操于马圉。\r\n蒯瞆登于清府兮，咎繇弃而在壄。\r\n盖见兹以永叹兮，欲登阶而狐疑。\r\n乘白水而高骛兮，因徙弛而长辞。\r\n叹曰：\r\n倘佯垆阪沼水深兮，\r\n容与汉渚涕淫淫兮。\r\n钟牙已死谁为声兮，\r\n纤阿不御焉舒情兮。\r\n曾哀悽欷心离离兮，\r\n还顾高丘泣如洒兮。\n\n作者：刘向",
        "《楚辞 · 九叹 · 其九 · 远游》\n悲余性之不可改兮，屡惩艾而不移。\r\n服觉皓以殊俗兮，貌揭揭以巍巍。\r\n譬若王侨之乘云兮，载赤霄而淩太清。\r\n欲与天地参寿兮，与日月而比荣。\r\n登昆仑而北首兮，悉灵圉而来谒。\r\n选鬼神于太阴兮，登阊阖于玄阙。\r\n回朕车俾西引兮，褰虹旗于玉门。\r\n驰六龙于三危兮，朝西灵于九滨。\r\n结余轸于西山兮，横飞谷以南征。\r\n绝都广以直指兮，历祝融于朱冥。\r\n枉玉衡于炎火兮，委两馆于咸唐。\r\n贯澒蒙以东朅兮，维六龙于扶桑。\r\n周流览于四海兮，志升降以高驰。\r\n徵九神于回极兮，建虹采以招指。\r\n驾鸾凤以上游兮，从玄鹤与鹪明。\r\n孔鸟飞而送迎兮，腾群鹤于瑶光。\r\n排帝宫与罗囿兮，升县圃以眩灭。\r\n结琼枝以杂佩兮，立长庚以继日。\r\n淩惊雷以轶骇电兮，缀鬼谷于北辰。\r\n鞭风伯使先驱兮，囚灵玄于虞渊。\r\n溯高风以低佪兮，览周流于朔方。\r\n就颛顼而陈辞兮，考玄冥于空桑。\r\n旋车逝于崇山兮，奏虞舜于苍梧。\r\n㴉杨舟于会稽兮，就申胥于五湖。\r\n见南郢之流风兮，殒余躬于沅湘。\r\n望旧邦之黯黮兮，时溷浊其犹未央。\r\n怀兰茝之芬芳兮，妒被离而折之。\r\n张绛帷以襜襜兮，风邑邑而蔽之。\r\n日暾暾其西舍兮，阳焱焱而复顾。\r\n聊假日以须臾兮，何骚骚而自故。\r\n叹曰：\r\n譬彼蛟龙乘云浮兮，\r\n泛淫澒溶纷若雾兮，\r\n潺湲轇轕雷动电发馺高举兮，\r\n升虚淩冥沛浊浮清入帝宫兮，\r\n摇翘奋羽驰风骋雨游无穷兮。\n\n作者：刘向",
        "《上之回》\n上之回。所中益。夏将至。行将北。以承甘泉宫。寒暑德。\n游石关。望诸国。月支臣。匈奴服。令从百官疾驱驰。千秋万岁乐无极。\n\n作者：两汉乐府",
        "《战城南》\n战城南，死郭北，野死不葬乌可食。\r\n为我谓乌：且为客豪。\r\n野死谅不葬，腐肉安能去子逃。\r\n水深激激，蒲苇冥冥。\r\n枭骑战斗死，驽马裴回鸣。\r\n梁筑室，何以南，何以北。\r\n禾黍不获君何食，愿为忠臣安可得。\r\n思子良臣，良臣诚可思：\r\n朝行出攻，莫不夜归。\n\n作者：两汉乐府",
        "《有所思》\n有所思，乃在大海南。\r\n何用问遗君，双珠玳瑁簪。\r\n用玉绍缭之。\r\n闻君有他心，拉杂摧烧之。\r\n摧烧之，当风扬其灰！\r\n从今以往，勿复相思，相思与君绝！\r\n鸡鸣狗吠，兄嫂当知之。\r\n妃呼狶！\r\n秋风肃肃晨风飔，东方须臾高知之！ \n\n作者：两汉乐府",
        "《临高台》\n临高台以轩。下有清水清且寒。江有香草目以兰。\r\n黄鹄高飞离哉翻。关弓射鹄。令我主寿万年。收中吾。\n\n作者：两汉乐府",
        "《妇病行》\n妇病连年累岁，传呼丈人前一言。\r\n当言未及得言，不知泪下一何翩翩。\r\n“属累君两三孤子，莫我儿饥且寒，\r\n有过慎莫笪笞，行当折摇，思复念之!”\r\n乱曰：抱时无衣，襦复无里。\r\n闭门塞牖，舍孤儿到市。\r\n道逢亲交，泣坐不能起。\r\n从乞求与孤儿买饵，对交啼泣，\r\n泪不可止：“我欲不伤悲不能已。”\r\n探怀中钱持授交。\r\n入门见孤儿，啼索其母抱。\r\n徘徊空舍中，“行复尔耳，弃置勿复道！”\n\n作者：两汉乐府",
        "《艳歌何尝行》\n飞来双白鹄，乃从西北来。\r\n十十将五五，罗列行不齐。\r\n忽然卒被病，不能飞相随。\r\n五里一反顾，六里一徘徊。\r\n吾欲衔汝去，口噤不能开。\r\n吾欲负汝去，羽毛日摧颓。\r\n乐哉新相知，忧来生别离。\r\n峙■顾群侣，泪落纵横垂。\r\n今日乐相乐，延年万岁期。\n\n作者：两汉乐府",
        "《怨诗行》\n天道悠且长，人命一何促。\n百年未几时，奄若风吹烛。\n嘉宾难再遇，人命不可续。\n齐度游四方，各系太山录。\n人间乐未央，忽然归东狱。\n当须荡中情，游心恣所欲。\n\n作者：两汉乐府",
        "《悲歌》\n悲歌可以当泣，远望可以当归。\r\n思念故乡，郁郁累累。\r\n欲归家无人，欲渡河无船。\r\n心思不能言，肠中车轮转。\n\n作者：两汉乐府",
        "《鸡鸣歌》\n东方欲明星烂烂，汝南晨鸡登坛唤。\r\n曲终漏尽严具陈，月没星稀天下旦。\r\n千门万户递鱼钥，宫中城上飞乌鹊。\n\n作者：两汉乐府",
        "《楚辞 · 招隐士》\n桂树丛生兮山之幽，偃蹇连蜷兮枝相缭。山气巃嵷兮石嵯峨。\r\n溪谷崭岩兮水曾波。猿狖群啸兮虎豹嗥。攀援桂枝兮聊淹留。\r\n王孙游兮不归，春草生兮萋萋。岁暮兮不自聊，蟪蛄鸣兮啾啾。\r\n坱兮轧，山曲𡶒，心淹留兮恫慌忽。罔兮沕，憭兮栗，虎豹穴，丛薄深林兮，人上慄。\r\n嵚岑埼礒兮，碅磳磈硊，树轮相纠兮林木茷骫。青莎杂树兮薠草靃靡，白鹿麇麚兮或腾或倚。\r\n状儿崟崟兮峨峨，凄凄兮漇漎。猕猴兮熊罴，慕类兮以悲。\r\n攀援桂枝兮聊淹留，虎豹斗兮熊罴咆，禽兽骇兮亡其曹。\r\n王孙兮归来！山中兮不可以久留。\n\n作者：淮南小山",
        "《和经父登黄鹤楼》\n复霭重沙望不穷，坐收千里一樽中。\n天边江汉波涛阔，地下神仙窟宅通。\n窗影偷来湓浦白，檐光飞入沔城红。\n豁然已尽登临兴，云阁章亭谩在东。\n\n作者：孔平仲",
        "《北斋雨后》\n小庭幽圃绝清佳，爱此常教放吏衙。\r\n雨后双禽来占竹，秋深一蝶下寻花。\r\n唤人扫壁开吴画，留客临轩试越茶。\r\n野兴渐多公事少，宛如当日在山家。\n\n作者：文同",
        "《除夜》\n年华三百六十日，尘劳八万四千门。\n高眠茅屋人亦老，相对梅花灯欲昏。\n静中颇窥造物意，极处是为天地根。\n生菜春盘一杯酒，明朝花柳又村村。\n\n作者：方岳",
        "《官满将归与同幕别平山堂》\n鸥未寒盟傥可寻，归与雅不负登临。\n江南山作故人面，云北雁知游子心。\n淮海三年双鬓短，乾坤万里一杯深。\n秋风正惬莼羹腹，松菊犹存月满林。\n\n作者：方岳",
        "《官满将归与同幕别平山堂》\n貂敝那禁塞上寒，所成何事许悲酸。\n雪深茅屋归巢冷，月老芦洲雁影单。\n官薄偶书三考满，客怀已受一分宽。\n秋帆但趁好风便，酒在不愁行路难。\n\n作者：方岳",
        "《立春》\n诗傥穷人莫送穷，但穷诗亦不须工。\n银幡雪柳人何似，翠缕琼丝菜则同。\n百事到头惟早白，一年弹指又春红。\n渔溪亦喜溪冰泮，新绿生肥撼钓筒。\n\n作者：方岳",
        "《杏》\n马令园中本，移来村墅中。\n太官令却献，黄帕不来封。\n\n作者：方岳",
        "《客饟银茄不敢送场屋士》\n秋风谁怒水中蟹，昨梦不疑杯里蛇。\n迸齿清寒银粟粟，不随盐酪供毗耶。\n\n作者：方岳",
        "《仪真》\n贩来北枣堪充膳，种得西瓜可析酲。\n总是中原旧风物，不堪今日是边城。\n\n作者：毛珝",
        "《橙子》\n秋露凝浆细，朝阳入色深。\n冰齑不须捣，恐碎袅蹄金。\n\n作者：孔武仲",
        "《阁下观竹笋图》\n我家庐山下，绿竹常阴阴。\n春雷迸狂箨，万点群玉簪。\n别来经岁时，肌肉尘土侵。\n歘见此图面，醒然豁烦襟。\n方幅藏万里，环以青山岑。\n旁飞清泠泉，下有潇洒林。\n恍惚如梦到，杖筇听幽禽。\n欲投环堵室，浩渺忽难寻。\n人生谅自苦，一官泳蹄涔。\n摇尾争光华，岂知沧海深。\n虞卿炫白璧，季子夸黄金。\n贪得以忘我，俱非贤达心。\n何如返乡国，坡坞穷差参。\n茅檐当天风，时听笙簧音。\n\n作者：孔武仲",
        "《南安军》\n梅花南北路，风雨湿征衣。\r\n出岭谁同出，归乡如此归！\r\n山河千古在，城郭一时非。\r\n饿死真吾志，梦中行采薇。\n\n作者：文天祥",
        "《金陵驿二首 · 其一》\n草合离宫转夕晖，孤云飘泊复何依。\r\n山河风景元无异，城郭人民半已非。\r\n满地芦花和我老，旧家燕子傍谁飞。\r\n从今别却江南路，化作啼鹃带血归。\n\n作者：文天祥",
        "《读赤壁赋前后二首》\n一笑沧波浩浩流，只鸡斗酒更扁舟。\n八龙写作诗中案，孤鹤来为梦里游。\n杨柳远烟连北府，芦花新月对南楼。\n玉仙来往清风夜，还识江山似旧不。\n\n作者：文天祥",
        "《祥兴第三十九》\n南岳配朱鸟，地轴为之翻。\n皇纲未为绝，云台谁再论。\n\n作者：文天祥",
        "《至广州第七十七》\n南方瘴疠地，白马东北来。\n长城扫遗堞，泪落强徘徊。\n\n作者：文天祥",
        "《扬子江》\n几日随风北海游，回从扬子大江头。\r\n臣心一片磁针石，不指南方不肯休。\n\n作者：文天祥",
        "《西瓜吟》\n拔出金佩刀，斫破苍玉瓶。千点红樱桃，一团黄水晶。\n下咽顿除烟火气，入齿便作冰雪声。长安清富说邵平，争如汉朝作公卿。\n\n作者：文天祥",
        "《解缆南浦初溯长江江流出鄂渚汉阳两山之间云霭横之如一山然》\n解缆长江口，回头思黯然。\n封疆一川隔，烟霭两州连。\n水鸟飞沿渚，江豚跃傍船。\n好风知几苇，送我上青天。\n\n作者：王十朋",
        "《书院杂咏红梅》\n桃李莫相妒，天姿元不同。\r\n犹馀雪霜态，未肯十分红。\n\n作者：王十朋",
        "《黄鹤楼》\n云锁吕公洞，月明黄鹤楼。\n抱关非故卒，谁见羽衣游。\n\n作者：王十朋",
        "《送胡邦衡之新州贬所二首》\n【其一】\r\n囊封初上九重关，是日清都虎豹闲。\r\n百辟动容观奏牍，几人回首愧朝班。\r\n名高北斗星辰上，身堕南州瘴海间。\r\n不待他年公议出，汉廷行召贾生还。\r\n【其二】\r\n大厦元非一木支，欲将独力拄倾危。\r\n痴儿不了公家事，男子要为天下奇。\r\n当日奸谀皆胆落，平生忠义只心知。\r\n端能饱吃新州饭，在处江山足护持。\n\n作者：王庭圭",
        "《二月二日出郊》\n日头欲出未出时，雾失江城雨脚微。\r\n天忽作晴山卷幔，云犹含态石披衣。\r\n烟村南北黄鹂语，麦陇高低紫燕飞。\r\n谁似田家知此乐，呼儿吹笛跨牛归。\n\n作者：王庭圭",
        "《送頔子还庐陵》\n东归未办武陵舟，送汝翻成一段愁。\n雪点敝裘骑瘦马，春寒几日到荆州。\n湖山天阔洞庭野，吴楚月明黄鹤楼。\n莫苦回瞻白云岭，是行聊学子长游。\n\n作者：王庭圭",
        "《李真狂过卢溪卢溪虑其狂之无所归作狂语箴之》\n江南有狂客，气欲横九州。朝为长安市上游，暮出箦中思报仇。\n皇天恐尔狂不休，囚锁置之东海头。卢溪为脱千金裘，换酒仍作商声讴。\n醉来骑折六龙背，醒后槌碎黄鹤楼。摩霄拔剑斫月窟，何如投笔亦封侯。\n白昼杀人夸意气，何如烟雨卧渔舟。\n\n作者：王庭圭",
        "《象州》\n孔子生阙里，居不陋九夷。\n象郡虽云远，王地各有宜。\n疏梅香度水，瘦竹笋穿篱。\n坐侍百卉芳，春风兼四时。\n惜哉此江山，顾肯游者谁。\n\n作者：王安中",
        "《入邑》\n马踏新松影，衣沾秀麦寒。\n藤花缀缨珞，竹笋透琅玕。\n诗向闲中得，心因静处宽。\n一声幽鸟啭，深在翠林端。\n\n作者：王谌",
        "《壬辰寒食》\n客思似杨柳，春风千万条。\r\n更倾寒食泪，欲涨冶城潮。\r\n巾发雪争出，镜颜朱早雕。\r\n未知轩冕乐，但欲老渔樵。\n\n作者：王安石",
        "《平山堂》\n城北横冈走翠虬，一堂高视两三州。\n淮岑日对朱栏出，江岫云齐碧瓦浮。\n墟落耕桑公恺悌，杯觞谈笑客风流。\n不知岘首登临处，壮观当时有此不。\n\n作者：王安石",
        "《读史》\n自古功名亦苦辛，行藏终欲付何人。\r\n当时黮黯犹承误，末俗纷纭更乱真。\r\n糟粕所传非粹美，丹青难写是精神。\r\n区区岂尽高贤意，独守千秋纸上尘。\n\n作者：王安石",
        "《斜径》\n斜径偶通南埭路，数家遥对北山岑。\n草头蛱蝶黄花晚，菱角蜻蜓翠蔓深。\n\n作者：王安石",
        "《春夜》\n金炉香尽漏声残，剪剪轻风阵阵寒。\r\n春色恼人眠不得，月移花影上栏干。\n\n作者：王安石",
        "《叠题乌江亭》\n百战疲劳壮士哀，中原一败势难回。\r\n江东子弟今虽在，肯与君王卷土来？\n\n作者：王安石",
        "《大柿行》\n君不见郑虔学书晚弥笃，岁收柿叶贮三屋。兴来寝食两俱忘，但觉毛公老而秃。\n又不见梓人造车度群木，木中无火柿所独。旧言盖轸象乾坤，须信斡旋归一轴。\n美哉此果有常德，结实何曾问荒熟。霜馀万颗缀寒林，下视黄柑类奴仆。\n牛心取象庶仿佛，熨斗得名何浼渎。火乾既许暖关膈，冰冷当知解烦燠。\n今年夏秋足时雨，尽道和气钟百谷。西成仅得十之五，亦见阴阳有盈缩。\n就中朱实繁且大，照野煌煌骇人目。较之常岁远不侔，正似㪷胜难趁斛。\n国家运厄困强敌，一纪于兹事弓韣。空庭喋血在今年，我已不疑何更卜。\n禾和鞋谐古云谶，大柿之祥天下福。请赓继伐献吾君，王者功成四方服。\n\n作者：王之道",
        "《中夏》\n朝晡广厦坐攲斜，稍觉炎天气象加。\n紫玉箫攒湘竹笋，赤霜袍烂海榴花。\n悠悠物外身无事，扰扰人闲智有涯。\n五鼎一瓢何必问，且凭诗句度年华。\n\n作者：王安国",
        "《题长江图三绝》\n一目长江万里长，几多兴废要商量。\n时人莫作画图看，说着源头正可伤。\n\n作者：王柏",
        "《题长江图三绝》\n鱼腹江边八阵图，嶙峋于此岂良谟。\n后来浪道长蛇势，用势还须烈丈夫。\n\n作者：王柏",
        "《题长江图三绝》\n瓜步洲前水最深，几人恃此纵荒淫。\n谁云天意分南北，自是人无混一心。\n\n作者：王柏",
        "《竹石屏歌谢遁泽》\n好古博雅时遁泽，往岁赠我墨图柏。今年揆予初度临，又复持赠竹石屏。\n柏以祝我老，竹以坚我心。长歌短歌先后发，书室夜夜生光荧。\n君才固磊落，爱我何独深。此石不知出何地，来自紫阳夫子门。\n紫阳缘督两授受，谓宜永作传家珍。所宝又有大于此，馀光委照非其人。\n以我所愿紫阳学，以我生作石笋孙。石笋固宜有石竹，笋竹生成同一根。\n当时竹上岁寒句，先达难赏流传今。去年忽得紫阳岁寒字，如约屏石来同盟。\n朝夕敛身对二妙，俨然拱侍沧洲之竹林，寓物敬慕度义全幽贞。\n不有畏友相勉励，安得准绳磨琢箴。句中雅意已佩服，石中有竹谁能评。\n欧梅苏范六君子，绝识雄辨万口称。珠犀砂玉亦似矣，仿佛未得此理真。\n顾我生既晚，欲说口已喑。造化发育固难测，尝闻古有刚柔分。\n柔土既发万物之生气，刚土故涵万物之阴精。人之所见自有限，熟识万象俱妙凝。\n此非物之影，真是竹之形。遗梢坠叶积于土，土化为石竹自存。\n生物不随凝结变，请观琥珀与水晶。我疑此石生渭滨，土石变化岁一层。\n岁岁层层应万状，直欲尽磨翠壁铺作千亩帐。\n\n作者：王柏",
        "《平山堂寄欧阳公》\n废苑繁华未可寻，孤城西北路嵚崟。\n檐边月过峰峦顶，柱下云回草树阴。\n宾客日随千骑乐，管弦风入万家深。\n知公白玉堂中梦，未负当时壮观心。\n\n作者：王令",
        "《平山堂》\n豁豁虚堂巧架成，地平相与远山平。\n横岩积翠檐边出，度陇浮苍瓦上生。\n春入壶觞分蜀井，风回谈笑落芜城。\n谢公已去人怀想，向此还留召伯名。\n\n作者：王令",
        "《长江万顷明如镜》\n长江万顷明如镜，江面无风江水静。\n白日当空照江底，蛟穴龙居难隐映。\n乱山影落碧波寒，渔翁醉卧愁不醒。\n迟暮东南见海门，海门目断烟云暝。\n几度狂涛日月低，舟师鼓枻歌相庆。\n长江虽长缯网多，纤鳞何处逃生命。\n\n作者：王令",
        "《送祖道师赴长江》\n山林与城市，何地非隐沦。\n子意亦易败，径投寂寞滨。\n楞严有奥章，试为识者陈。\n归思落烟艇，尚及秋风新。\n\n作者：王灼",
        "《咏归堂隐鳞洞》\n先生名利比尘灰，绿竹青松手自栽。\r\n拟把一竿盘石上，幅巾闲过峡山来。\r\n\n\n作者：王汝舟",
        "《咏归堂隐鳞洞》\n清时通退一何忙，抚志山西汉仲长。\r\n静觉眼根无俗物，翛然一室自焚香。\n\n作者：王汝舟",
        "《咏归堂隐鳞洞》\n隐德家声累世闻，考槃幽涧作闲人。\r\n夭红过眼随荣谢，菊秀兰香自占春。\n\n作者：王汝舟",
        "《咏归堂隐鳞洞》\n种竹淇园远致君，生平孤节负辛勤。\r\n需贤侧席非无意，地远言轻岂易闻。\n\n作者：王汝舟",
        "《忆旧游寄致仕了倩寺丞》\n桥映家家柳，泾通处处莲。\r\n海山微出地，湖水远同天。\r\n草没潮泥上，沙明蟹火然。\r\n应随白太守，十只洞庭船。\n\n作者：王禹偁",
        "《清明感事》\n无花无酒过清明，兴味萧然似野僧。\r\n昨夜邻家乞新火，晓窗分与读书灯。\n\n作者：王禹偁",
        "《裁衣曲》\n烧罢心香午夜阑，玉纤轻捻剪刀寒。\r\n衣成恐不如郎意，独著灯前照影看。\n\n作者：王镃",
        "《徵调曲六》\n正阳和气万类繁，君王道合天地尊。\r\n黎人耕植于义圃，君子翶翔于礼园。\r\n落其实者思其树，饮其流者怀其源。\r\n咎繇为谋不仁远，士会为政群盗奔。\r\n克宽则昆虫内向，彰信则殊俗宅心。\r\n浮桥有月支抱马，上苑有乌孙学琴。\r\n赤玉则南海输赆，白环则西山献琛。\r\n无劳凿空于大夏，不待蹶角于蹛林。\n\n作者：庾信",
        "《诗三首其三》\n故人隔阔在东州，烟波渺漫使人愁。\n朝朝眼望头陀寺，夜夜魂飞黄鹤楼。\n\n作者：王得臣",
        "《黄鹤楼》\n昔人已乘白云去，旧国连天不知处。\n思量费子真仙子，从他浮世悲生死。\n黄鹤一去不复返，光阴流转忽已晚。\n\n作者：王得臣",
        "《林素园居士以诗僧见称却赋》\n枇杷树下泪如绳，柳絮沾泥只自矜。\n色见声求无一是，耻为人唤作诗僧。\n\n作者：巨赞",
        "《胡蓝狱》\n去年杀韩信，今年醢彭越；徐常幸前死，诸公宁望活？\r\n丞相戮，将军诛，觖望恣肆固有迹，坐以谋反疑有无，罪止及身或收孥。\r\n杀胡党，杀蓝党，万十万人保无枉？文武军民打一网。\r\n一斗粟，一座城，一条龙，一连鹰，革左塌何纷纷，得非此辈之冤魂！\n\n作者：尤侗",
        "《北固山看大江》\n孤城铁瓮四山围，绝顶高秋坐落晖。\r\n眼见长江趋大海，青天却似向西飞。\n\n作者：孔尚任",
        "《消夏》\n花影墙高下，溪声舍北南。\n急蝉风堕响，哺燕雨留喃。\n午梦醒犹恋，晨浇薄亦酣。\n湖山遥伴我，相对胜清谈。\n\n作者：牛焘",
        "《过夹马营》\n洛阳桥下客车轻，缭绕清风夹马营。\n方面孰知天子贵，中原共祝圣人生。\n推心洞启重门钥，把酒能消五代兵。\n身上黄袍谁替著，英雄本色自光明。\n\n作者：王者政",
        "《悼亡诗》\n陌上莺啼细草薰，鱼鳞风皱水成纹。\n江南红豆相思苦，岁岁花开一忆君。\n\n作者：王士禛",
        "《螺川早发》\n月落秋山晓，城头鼓角停。\r\n长江流远梦，短棹拨残星。\r\n露湿鸥衣白，天光雁字青。\r\n苍茫回首望，海岳一孤亭。\n\n作者：王猷定",
        "《秋日游柿岩》\n鳞鳞霜信染丹枫，擘絮寒云万木空。\n九曲溪流青嶂里，一声樵唱乱山中。\n\n作者：王启座",
        "《衡仲以西瓜见饷，兼约可园赏月》\n蕴雪含冰泌齿凉，两团绿玉许分尝。\n浮瓜待作南皮会，去赴新亭看月光。\n\n作者：丘逢甲",
        "《衡仲以西瓜见饷，兼约可园赏月》\n荐玉春盘海有氛，故侯门巷冷秋云。\n金刀欲下踌躇甚，多恐神州似此分。\n\n作者：丘逢甲",
        "《杏薄》\n杏薄作瓜架，支撑两相宜。\n彼无支蔓苦，此无缠束辞。\n虽经恶风雨，愈信相扶持。\n瓜老充作薪，胜燃湿花枝。\n\n作者：白孕彩",
        "《尸位学署岑寂无聊泛泛随流迹近渔父每有闻见辄宣讴咏因名瀛涯渔唱》\n空思吴下摘杨梅，不见葡萄碧映苔。\n齿颊溅酸差强意，台疆六月熟黄来。\n\n作者：朱仕玠",
        "《谷雨前一日小室闲吟》\n小苑焚香逗绿纱，摊书随意注《南华》。\r\n春衫未剪寒仍怯，午梦初回日又斜。\r\n湖外只堪眠弱柳，雨前谁复饷新茶。\r\n中怀脉脉闲无那，看取游丝缀落花。\n\n作者：朱中楣",
        "《水沙连》\n地势高千尺，中间别有天。\n雌雄山互锁，清浊水交缠。\n凤尾兰花秀，猫儿竹笋鲜。\n四时多雾霭，遥望与云连。\n\n作者：吴德功",
        "《酬吕凤子二首》\n四海知名久，三吴睹画先。\n如闻夫子叹，欲得美人怜。\n红豆叨君赠，青山为我妍。\n巴渝流沛地，相见各华颠。\n\n作者：吴妍因",
        "《圆圆曲》\n鼎湖当日弃人间，破敌收京下玉关。\r\n恸哭六军俱缟素，冲冠一怒为红颜。\r\n红颜流落非吾恋，逆贼天亡自荒宴。\r\n电扫黄巾定黑山，哭罢君亲再相见。\r\n相见初经田窦家，侯门歌舞出如花。\r\n许将戚里箜篌伎，等取将军油壁车。\r\n家本姑苏浣花里，圆圆小字娇罗绮。\r\n梦向夫差苑里游，宫娥拥入君王起。\r\n前身合是采莲人，门前一片横塘水。\r\n横塘双桨去如飞，何处豪家强载归。\r\n此际岂知非薄命，此时只有泪沾衣。\r\n薰天意气连宫掖，明眸皓齿无人惜。\r\n夺归永巷闭良家，教就新声倾坐客。\r\n坐客飞觞红日暮，一曲哀弦向谁诉。\r\n白皙通侯最少年，拣取花枝屡回顾。\r\n早携娇鸟出樊笼，待得银河几时渡。\r\n恨杀军书底死催，苦留后约将人误。\r\n相约恩深相见难，一朝蚁贼满长安。\r\n可怜思妇楼头柳，认作天边粉絮看。\r\n遍索绿珠围内第，强呼绛树出雕栏。\r\n若非壮士全师胜，争得蛾眉匹马还。\r\n蛾眉马上传呼进，云鬟不整惊魂定。\r\n蜡炬迎来在战场，啼妆满面残红印。\r\n专征箫鼓向秦川，金牛道上车千乘。\r\n斜谷云深起画楼，散关月落开妆镜。\r\n传来消息满江乡，乌桕红经十度霜。\r\n教曲伎师怜尚在，浣纱女伴忆同行。\r\n旧巢共是衔泥燕，飞上枝头变凤凰。\r\n长向尊前悲老大，有人夫婿擅侯王。\r\n当时只受声名累，贵戚名豪竞延致。\r\n一斛明珠万斛愁，关山漂泊腰肢细。\r\n错怨狂风扬落花，无边春色来天地。\r\n尝闻倾国与倾城，翻使周郎受重名。\r\n妻子岂应关大计，英雄无奈是多情。\r\n全家白骨成灰土，一代红妆照汗青。\r\n君不见馆娃初起鸳鸯宿，越女如花看不足。\r\n香径尘生乌自啼，屟廊人去苔空绿。\r\n换羽移宫万里愁，珠歌翠舞古梁州。\r\n为君别唱吴宫曲，汉水东南日夜流。\n\n作者：吴伟业",
        "《止宿王山史山馆》\n云中白鹤自高翔，有约冲寒到草堂。\n法物依然藏汉魏，主人自在卧羲皇。\n药苗入箸霏霏白，橙子垂枝的的黄。\n绝似江南风味好，琴书一榻枕沧浪。\n\n作者：李振裕",
        "《孤松》\n向阳花木并含滋，蟠郁空留岁暮姿。\n小草托根欣得所，风霜独受有谁知。\n\n作者：李景祥",
        "《小茄园杂兴》\n良禽在高树，对语时关关。\n携朋坐其下，片云南山还。\n来去人无心，动静物自间。\n浩然春已暮，窗前绿不删。\n\n作者：沈承瑞",
        "《小茄园杂兴》\n少年采三秀，同心遗所思。\n臭味欲常好，聚散无定时。\n坐我绿窗下，风雨愁鸣鸡。\n菜根亦有香，弹铗者何为。\n\n作者：沈承瑞",
        "《小茄园杂兴》\n疏疏天上星，淡淡池中水。\n潜鱼静夜澜，明珠在波底。\n照见素人心，上下亿万里。\n纤云隔不住，大风吹不起。\n\n作者：沈承瑞",
        "《吴公绅索洞庭游稿赋此寄之》\n平生爱山看不足，支颐远望西山麓。\n今年身似不羁鹤，竟理飞帆挈行襆。\n山中佳处推石公，俯视群峰皆婢仆。\n怪奇自是惊心魂，秀丽真能扑眉目。\n橘林璀灿步障锦，云峦宛转屏风绿。\n天风不起镜流平，展尽生绡三百幅。\n老僧知我非生人，炒栗煮茶频见肃。\n枇杷花开雪满路，点缀衣巾犹馥馥。\n危桥夭矫曲洞幽，别束行縢恣探逐。\n洞里仙人不我瞋，遍启窗棂驱蝙蝠。\n数堆石髓堪采吃，味美胜餐玄圃玉。\n从今解笑嵇叔夜，俗骨尘缘无此福。\n归来恍惚梦中游，欲记旋忘什五六。\n明春约君共长往，拂石更题招隐曲。\n\n作者：汪琬",
        "《相思树》\n红豆江南唤小名，春风叶叶总离情。\n鸳鸯未解相思苦，飞上枝头得意鸣。\n\n作者：林朝崧",
        "《谷雨》\n镜台流影射窗纱，风到檐前柳脚斜。\n竹架整书除脉望，春池洗砚乱蘋花。\n桑浓蚕子犹悬箔，日暖蜂干早放衙。\n童子佩壶寻涧水，涤瓯明日试新茶。\n\n作者：林以宁",
        "《谷雨》\n草草深闺度岁华，生平不解问桑麻。\n沿篱野豆初牵蔓，绕砌山桃半欲花。\n细雨渍成杨柳色，暖风催放牡丹芽。\n村姬结束新螺髻，傍晓比邻唤采茶。\n\n作者：林以宁",
        "《台江杂咏》\n柑子甜过橘柚瓤，西瓜亢日得新尝。\n因耽蕉果能清肺，酷爱番榴是别肠。\n辨味谁能输荔子，解饥人只食槟榔。\n西方移得波罗蜜，又种菩提间佛桑。\n\n作者：范咸",
        "《荔枝》\n绛罗衫子雪肌肤，一种香甜绝胜酥。\r\n消渴液寒青玉髓，脱囊盘走水晶珠。\r\n阿环风味差堪拟，卢橘芳名亦少殊。\r\n饱啖拚教烟爨绝，不辞人唤作狂奴。\n\n作者：范咸",
        "《往岁郑太夷丈居江南督幕赋枇杷诗绝爱之顷来大通督销局所见殊夥欲去乃题此》\n荒洲风物见枇杷，青实茸茸指有加。\n欲傍小轩题晚翠，已成昨日忆天涯。\n\n作者：林旭",
        "《初夏》\n绣帘风影警花铃，庄蝶才分梦亦醒。\n一缕茶烟人不到，绿阴如水漾空庭。\n\n作者：金逸",
        "《咏西瓜灯四首》\n剥尽层层皮与肤，此中原自费工夫。\n光明岂减燃脐董，空洞真成剖腹胡。\n笑尔烛奴无位置，比他云母略模糊。\n世间何物堪相拟，只有回回青亚姑。\n\n作者：俞樾",
        "《咏西瓜灯四首》\n宵深移近读书堂，伴我青灯兴更长。\n要使腹中无块垒，自然顶上有圆光。\n莫嫌焰焰膏将减，只觉荧荧火欲凉。\n不解朱门歌舞地，高烧红烛照红妆。\n\n作者：俞樾",
        "《噶玛兰城》\n绕城修竹笋新抽，竹外弯环入海流。\n清浊分溪芳草界，东西对势白云浮。\n春晴丽日烘金面，雨过浓烟隐凤头。\n遥指玉山笼瑞霭，居人尽道是瀛洲。\n\n作者：柯培元",
        "《三闾祠》\n平远江山极目回，古祠漠漠背城开。\r\n莫嫌举世无知己，未有庸人不忌才。\r\n放逐肯消亡国恨？岁时犹动楚人哀！\r\n湘兰沅芷年年绿，想见吟魂自往来。\n\n作者：查慎行",
        "《舟夜书所见》\n月黑见渔灯，孤光一点萤。\r\n微微风簇浪，散作满河星。\n\n作者：查慎行",
        "《富春至严陵山水甚佳》\n浓似春云淡似烟，参差绿到大江边。\n斜阳流水推篷坐，翠色随人欲上船。\n\n作者：纪昀",
        "《宣府中元夜即事》\n边月新秋夜，哀音四面齐。\n战场多旧鬼，野祭有遗黎。\n柝乱愁人听，风惊倦鸟栖。\n遥遥天汉上，河鼓渐垂西。\n\n作者：计东",
        "《孙子潇先生双红豆图三首》\n烟月虞山百载新，自来红豆属词人。\n绛云楼后天真阁，占却江南一半春。\n\n作者：夏孙桐",
        "《孟夏朔日立夏作》\n九日春光齐掣电，小园狼藉风花乱。\n不知今夕是何年，晓钟声动空凄恋。\n山中无历无春秋，节序惊心暗中换。\n莽莽都成夏木阴，啾啾已异春禽啭。\n送春归去发春愁，痛惜馀春泪凝霰。\n写忧我欲泛舟行，沿溪不见桃花片。\n\n作者：徐坊",
        "《无题》\n凤凰枝上绿云深，甲煎香烧似水沉。\n鹦鹉帘栊春盎盎，枇杷门巷昼阴阴。\n三年有刺犹怀袖，一柱无弦欲碎琴。\n风断罗浮残绮梦，缟衣隐约杳难寻。\n\n作者：徐嘉干",
        "《立春》\n阳和回驭岁更新，人物雍熙岛屿春。\n澥谷条风吹彩仗，青郊小雨浥纤尘。\n梅花竹叶闲中味，柑酒辛盘客底身。\n不效东坡戴幡胜，肯教辜负度良辰。\n\n作者：书山",
        "《赤壁》\n一面东风百万军，当年此处定三分。\r\n汉家火德终烧贼，池上蛟龙竟得云。\r\n江水自流秋渺渺，渔灯犹照获纷纷。\r\n我来不共吹箫客，乌鹊寒声静夜闻。\n\n作者：袁枚",
        "《苔》\n【其一】\r\n白日不到处，青春恰自来。\r\n苔花如米小，也学牡丹开。\r\n【其二】\r\n各有心情在，随渠爱暖凉。\r\n青苔问红叶，何物是斜阳。\n\n作者：袁枚",
        "《夜雨闻杜鹃》\n带雨拖风望帝鸣，无情强作有情听。\n一生通是今宵梦，不见章台柳色青。\n\n作者：陈洪绶",
        "《偶成》\n懒听门前长者车，有田堪种水堪渔。\n是非不入松风耳，花落花开只读书。\n\n作者：陈洪绶",
        "《山居》\n小乱入城好，大乱入山便。在昔用斯语，于今则不然。\r\n盗贼满山时，岂能此独全。父老为我言，此地久安眠。\r\n万山拥其后，千山护其前。灌木万余株，清流绕其边。\r\n曲径十余里，危石悬其巅。不惟山水好，而又有山田。\r\n不惟山田好，又有美竹焉。有麻果如丝，有栗果如拳。\r\n有梅匝茅屋，有兰可成阡。相见皆古人，不分愚与贤。\r\n亦少衣冠人，岂复肯守钱。其风不凋薄，或可免颠连。\r\n吾将携妇子，酿酒乐尧天。诸子渐长大，课读兼课佃。\r\n斫竹学织帘，读书功不捐。无米拾橡栗，聊以续炊烟。\r\n探奇既有梅，采药将学仙。佩此王者香，一抚猗兰篇。\n\n作者：陈洪绶",
        "《自题一绝》\n满纸荒唐言，一把辛酸泪！\r\n都云作者痴，谁解其中味？\n\n作者：曹雪芹",
        "《元宵灯谜》\n朝罢谁携两袖烟？琴边衾里无两缘。晓筹不用鸡人报，五更无烦侍女添。\r\n焦首朝朝还暮暮，煎心日日复年年。光阴荏苒须当惜，风月阴晴任变迁。\n\n作者：曹雪芹",
        "《种松谣》\n我不愿种桃李花，春风已老空咨嗟。我亦不愿种杨柳，飞絮频沾大道泥，长条折尽离人手。\n昨夜深山吼雷雨，蛟龙怒斗争掀舞。风驰电激欻然收，断甲遗鳞齐入土。\n眼前突兀化作松，虬枝铁干翻游龙。呼童汲井竞灌溉，盛夏谡谡摇清风。\n广庭皎月明如水，老鹤叫月舞不已。清影须从拂地看，惊涛直欲凌空起。\n自笑支离不世情，愿随辟榖学长生。披襟独坐松阴下，还向松根乞茯苓。\n\n作者：张晋",
        "《金瓜茄》\n不是东陵种，篱间别弄辉。\n冰纨澄夏簟，黄绢剪秋衣。\n承露鹅儿嫩，迎风杏子肥。\n依稀明月下，疑自凤池归。\n\n作者：张若霳",
        "《新雷》\n造物无言却有情，每于寒尽觉春生。\r\n千红万紫安排着，只待新雷第一声。\n\n作者：张维屏",
        "《兰》\n幽人雅佩美人魂，韵致天然谢俗喧。\n清露滴来微有息，好风吟去了无痕。\n与居善室浑双美，独占王香第一尊。\n相赏弹琴心并素，知音此外为谁言。\n\n作者：章甫",
        "《秋日登滕王阁》\n客路逢秋思易伤，江天烟景正苍凉。\r\n依然极浦生秋水，终古寒潮送夕阳。\r\n高士几回亭草绿，梅仙一去岭云黄。\r\n临风不见南来雁，书札何由达豫章。\n\n作者：彭孙遹",
        "《残雨》\n残雨如人语，无声复有声。\n为谁写幽怨，竟夕不分明。\n地僻秋心早，梦寒江水生。\n江波一双鲤，应到越王城。\n\n作者：彭泰来",
        "《立秋》\n草木欲摇落，翛然天地清。\n林塘消暑气，砧杵动秋声。\n叶不因风堕，虫知应节鸣。\n晚凉庭院静，新月傍檐明。\n\n作者：惠远谟",
        "《集杭州俗语诗》\n色不迷人人自迷，情人眼里出西施。\r\n有缘千里来相会，三笑徒然当一痴。\n\n作者：黄增",
        "《夏日村居杂感》\n夹陇凉云刈麦天，沙堤凫母养儿眠。\n田家女子辛勤惯，昼出锄禾夜纺绵。\n豢鸭童归又饭牛，菜花拗出短篱幽。\n数间老屋疏林外，门对一湾溪水流。\n西瓜凉沁齿牙馀，争说尝浆蜜不如。\n莱菔松烹菘菜煮，乡间风味胜城居。\n\n作者：蔡碧吟",
        "《论诗》\n满眼生机转化钧，天工人巧日争新。\n预支五百年新意，到了千年又觉陈。\n\n作者：赵翼",
        "《陌头》\n陌头芳草绿天涯，桃子新红又作花。\n三月东风齐着力，不容燕子不归家。\n\n作者：赵熙",
        "《兰》\n此是幽贞一种花，不求闻达只烟霞。\n采樵或恐通来径，更写高山一片遮。\n\n作者：郑燮",
        "《潍县署中画竹呈年伯包大中丞括》\n衙斋卧听萧萧竹，疑是民间疾苦声。\r\n些小吾曹州县吏，一枝一叶总关情。\n\n作者：郑燮",
        "《夏至》\n手书日记罢趋衙，便觉闲廊足岁华。\n十日雨晴喧曙雀，半庭绿暗长秋花。\n故人频问诗情好，新局微闻国论哗。\n拂拭书窗入长夏，试评沉李与浮瓜。\n\n作者：郑孝胥",
        "《台湾杂咏》\n春盘绿玉荐西瓜，未腊先看柳长芽。\n地尽日南天气早，梅花才放见荷花。\n\n作者：齐体物",
        "《西瓜》\n莫将萍实异兹看，老邵当年学种难。\n青蔓依微缘力弱，含香独抱此心丹。\n\n作者：郑际魁",
        "《晴兰》\n谷风吹野养花天，九畹幽丛散暖烟。\n仙蕊露干香远馥，向阳几叶影翩翩。\n\n作者：缪公恩",
        "《立春》\n腊尽春回际此辰，异乡烟景又重新。\n山承暖日将舒柳，面拂寒风尚畏人。\n凤历争看新节序，龙钟愧说老精神。\n相思南国今宵梦，策杖西溪路不真。\n\n作者：戴梓",
        "《西湖春晓》\n十里寒塘路，烟花一半醒。\n晨钟催落月，宿火乱稀星。\n欹枕看湖白，开窗喜屿青。\n笙歌方一歇，莺啭柳洲亭。\n\n作者：魏宪",
        "《题试茶图》\n谷雨新晴采露芽，清泉活火试瓯华。\n十年樱笋江南梦，最爱苕溪隐士家。\n\n作者：严虞惇",
        "《潼关》\n终古高云簇此城，秋风吹散马蹄声。\r\n河流大野犹嫌束，山入潼关不解平。\n\n作者：谭嗣同",
        "《东行别仲兄》\n江南如画一倾杯，乍合仍离倍可哀。\r\n此去孤舟明月夜，排云谁与望楼台。\n\n作者：苏曼殊",
        "《海月楼夜坐》\n香生帘幕雨丝霏，黄叶为邻暮卷衣。\r\n粉院藤萝秋响合，朱栏杨柳月痕稀。\r\n寒花晚瘦人相似，石磴凉深雁不飞。\r\n自爱中林成小隐，松风一榻闭高扉。\n\n作者：顾横波",
        "《夜坐其二》\n沉沉心事北南东，一睨人材海内空。\n壮岁始参周史席，髫年惜堕晋贤风。\n功高拜将成仙外，才尽回肠荡气中。\n万一禅关砉然破，美人如玉剑如虹。\n\n作者：龚自珍",
        "《咏新竹》\n此君志欲擎天碧，耸出云头高百尺。\r\n只恐年深化作龙，一朝飞去不留迹。\n\n作者：际?",
        "《闰中秋玩月》\n禅边风味客边愁，馈我清光又满楼。\r\n一月可曾闲几日，百年难得闰中秋。\r\n菊花信待重阳久，桂子香闻上界留。\r\n遮莫圆明似前度，不知谁续广寒游。\n\n作者：慧霖",
        "《九日吴山宴集值雨次韵》\n吟怀未许老重阳，霜雪无端入鬓长。\r\n几度白衣虚令节，致疑黄菊是孤芳。\r\n野心一片湖云外，灏气三秋海日傍。\r\n山阁若逢阎伯屿，方君诗思敌王郎。\n\n作者：序灯",
        "《立春》\n晴光当户映，淑气逐人来。\n冻草苏先觉，枯条暖自催。\n荐新红菜甲，应候绿英梅。\n为问迎春吏，农畴几处开？\n\n作者：胤禛",
        "《暮春游小园》\n一从梅粉褪残妆，涂抹新红上海棠。\n开到荼蘼花事了，丝丝天棘出莓墙。\n\n作者：王淇",
        "《梅》\n不受尘埃半点侵，竹篱茅舍自甘心。\n只因误识林和靖，惹得诗人说到今。\n\n作者：王淇",
        "《居洛初夏作》\n四月清和雨乍晴，南山当户转分明。\r\n更无柳絮随风起，惟有葵花向日倾。\n\n作者：司马光",
        "《戏方仁声四绝句》\n卢橘杨梅已及时，我归先自在前期。\n平生不作宣明面，浪愧将军建鼓旗。\n\n作者：叶梦得",
        "《暮春即事》\n双双瓦雀行书案，点点杨花入砚池。\r\n闲坐小窗读周易，不知春去几多时。\n\n作者：叶采",
        "《霜柳》\n十分冬暖学春华，袅袅垂杨映日斜。\n一色淡黄霜染就，看来只欠带栖鸦。\n\n作者：史弥宁",
        "《  武昌怀古十咏 · 黄鹤楼》\n白云黄鹤迹成遗，何独当年丁令威。\r\n洞里不知朝市改，人间再到子孙非。\r\n笛声吹断秋江黯，月影飞来夜漏稀。\r\n大醉倚楼呼费𩃱，蓬莱山下几斜晖。\n\n作者：白玉蟾",
        "《武昌怀古十咏 · 赤壁》\n不说江山笑老权，尽称造化戏曹瞒。\r\n飞乌绕树孤回首，断戟沉沙怒激湍。\r\n豪杰已随霜叶尽，兴亡尽付浪花翻。\r\n画堂莫唱坡仙赋，战骨草中吟夜寒。\n\n作者：白玉蟾",
        "《奉酬臞庵李侍郎》\n南枝才放两三花，雪里吹香弄粉些。\n淡淡着烟浓著月，深深笼水浅笼沙。\n\n作者：白玉蟾",
        "《赠城西谢知堂》\n蓬莱山上神仙翁，道貌挺挺乔如松。\n双眸炯炯黑于漆，脸边隐隐如桃红。\n有时仰天笑开口，撮起昆仑归右手。\n忽然虚空跌落地，不觉满腹藏星斗。\n有时惊起老龙号，一口汲尽沧浪波。\n打破混沌揣出骨，拈起芥子贮山河。\n偃月炉中煮天地，煎炼日魄并月髓。\n笑把葫芦禁鬼神，杖头挑起山和水。\n栾巴噀饭飞成蜂，左慈剪艾化为龙。\n夏月梅花冬月电，似此伎俩问吕钟。\n撮土为香犹是假，水底麒麟取作酢。\n鬼神眼睛突出外，无根树下骑铁马。\n工夫到处戏极时，拈弄造化如儿嬉。\n大虫舌上翻筋斗，却笑金刚学画眉。\n女皇要补西天窍，炼石不得羲皇笑。\n秦皇凿山通四溟，汉帝掣之一长笑。\n先生手持没底篮，出有入无犹不凡。\n携此道术问四海，洞宾今正觅同参。\n盏里绵包或聚散，火里游鱼水里雁。\n黄鹤楼前大醉时，撑眼撮与钟离看。\n水盆搅散五色沙，满地写出龙蛇花。\n自将一盏逡巡酒，敢向人前化作茶。\n笊篱里面一条路，透入青霄云外去。\n十字街头开铺席，翻手覆手成云雨。\n如今天下觅无人，似君道术真入神。\n踏遍江湖今几春，都来一个云水身。\n\n作者：白玉蟾",
        "《上赵总领》\n一见烦公道眼明，悬知彻底五湖清。\r\n岂期天上张公子，犹记当年刘更生。\r\n几度夜深流水操，无人心认断肠声。\r\n平生不面却相识，黄鹤楼前今一鸣。\n\n作者：危稹",
        "《入瑞岩道间得四绝句呈彦集充父二兄》\n清溪流过碧山头，空水澄鲜一色秋。\n隔断红尘三十里，白云黄叶共悠悠。\n\n作者：朱熹",
        "《兰》\n谩种秋兰四五茎，疏帘底事太关情。\n可能不作凉风计，护得幽香到晚清。\n\n作者：朱熹",
        "《题黄鹤楼》\n黄鹤楼高倚半天，楼中黄鹤去千年。\r\n檐楹自是留真境，几席何妨得老仙。\r\n云护山光秋驻马，日笼江影昼停船。\r\n良工改写归图画，俯仰令人一慨然。\n\n作者：江万里",
        "《除夜》\n穷冬欲去尚徘徊，独坐频斟守岁杯。\n一夜腊寒随漏尽，十分春色破朝来。\n桃符自写新翻句，玉律谁吹定等灰。\n且是作诗人未老，换年添岁莫相催。\n\n作者：朱淑真",
        "《惜春》\n连理枝头花正开，妒花风雨苦相催。\n愿教青帝长为主，莫遣纷纷落翠苔。\n\n作者：朱淑真",
        "《除日》\n爆竹声中腊已残，酴酥酒暖烛花寒。\n朦胧晓色笼春色，便觉春光不一般。\n\n作者：朱淑真",
        "《黄花》\n土花能白又能红，晚节由能爱此工。\r\n宁可抱香枝上老，不随黄叶舞秋风。\n\n作者：朱淑真",
        "《谷雨》\n大点纷林际，虚檐写梦中。\n明朝知谷雨，无策禁花风。\n石渚收机巧，烟蓑建事功。\n越禽牢闭口，吾道寄天公。\n\n作者：朱槔",
        "《八月十四夜对月效李长吉》\n雨江洗出揉蓝天，结璘下铺白玉筵。\n尾箕斗牛珠一穿，连晖接影堕我前。\n整襟危坐天地默，不知夜漏下几刻。\n飞萤一点从外入，白露下湿桂子香。\n蓝桥云英正卖浆，金盘荔枝龙眼双。\n\n作者：朱翌",
        "《望海楼》\n云间铁瓮近青天，缥缈飞楼百尺连。\r\n三峡江声流笔底，六朝帆影落尊前。\r\n几番画角催红日，无事沧洲起白烟。\r\n忽忆赏心何处是，春风秋月两茫然。\n\n作者：米芾",
        "《和吴巽之石菖蒲》\n菖蒲绿茸茸，偏得高人怜。\n心清境自胜，何必幽涧边。\n节老叶愈劲，色定枝不妍。\n堂中贤主人，与汝俱萧然。\n岂不与世接，自远尘俗沾。\n\n作者：何基",
        "《劝学诗》\n富家不用买良田，书中自有千钟粟。\r\n安居不用架高楼，书中自有黄金屋。\r\n出门莫恨无人随，书中车马多如簇。\r\n娶妻莫恨无良媒，书中自有颜如玉。\r\n男儿欲遂平生志，六经勤向窗前读。\n\n作者：赵恒",
        "《题剡山所见》\n剡中无数野蔷薇，黄云烂漫相因依。\n玉杯浅琢承坠露，金钟倒挂摇晨晖。\n斑竹笋行三亩地，红药花开一尺围。\n豆角尝新小麦秀，来禽长向樱桃肥。\n歌舌随风柳外啭，翠花带水烟中飞。\n鱼跳破浪奋赤鬣，鹤唳投松翻缟衣。\n乡关万里久无梦，岩壑四年今息机。\n叮咛杜宇往江北，为唤故人令早归。\n\n作者：李易",
        "《杨花》\n为见春风不久归，颠狂上下弄晴晖。\n只饶天与无拘束，入幕穿帘任意飞。\n\n作者：吴锡畴",
        "《松》\n游人何事种芳菲，试把庭松较盛衰。\n得地不将天质改，有心惟与岁寒期。\n一轩野色栽培后，十月霜华秀茂时。\n造化果能周及物，亦须千丈引乔枝。\n\n作者：吕陶",
        "《乡思》\n人言落日是天涯，望极天涯不见家。\r\n已恨碧山相阻隔，碧山还被暮云遮。\n\n作者：李觏",
        "《同似表叔易置酒平山堂》\n暂停征棹此从容，叹息前贤结构雄。\n心眼乍随天宇阔，笑谈不觉酒樽空。\n江光隐见轩楹里，山色虚无烟雨中。\n种柳仙翁何处去，年年疏翠自春风。\n\n作者：李纲",
        "《病牛》\n耕犁千亩实千箱，力尽筋疲谁复伤。\r\n但得众生皆得饱，不辞羸病卧残阳。\n\n作者：李纲",
        "《立夏日纳凉》\n茅庵西畔小池东，乌鹊藏身柳影中。\n沙岸山坡无野店，不知此处有清风。\n\n作者：李光",
        "《堤上行二首》\n【一】\r\n酒旗相望大堤头，堤下连樯堤上楼。\r\n日暮行人争渡急，桨声幽轧满中流。\r\n【二】\r\n江南江北望烟波，入夜行人相应歌。\r\n《桃叶》传情《竹枝》怨，水流无限月明多。\r\n\n\n作者：刘禹锡",
        "《龙眼》\n绛衣摇曳绽冰肌，依约华清出浴时。\n何物鸦儿驱不去，前身恐是食酥儿。\n\n作者：李刘",
        "《立春》\n春晓灵旗画尾斜，汉官青帻待晨霞。\n宫中彩树纷无算，不待东风已作花。\n\n作者：宋祁",
        "《同狼山印老早饭建隆遂登平山堂》\n尘埃障西风，草木被朝日。\n篮舆郭北门，未厌来往疾。\n僮奴懒不进，颇复费呵叱。\n道人先我行，宴坐已一室。\n殷勤劝客住，午饭当促膝。\n炉烟窗纸明，鸟语树叶密。\n却上平山堂，晚景更萧瑟。\n澄江渺天际，妙句不容乞。\n平生泉石念，固自有遗失。\n何能从儿曹，十事九不实。\n兹游岂不快，此老固坦率。\n尚从文殊师，一往问摩诘。\n\n作者：吕本中",
        "《桂花》\n揭纸糊窗莫放开，园丁新送木犀来。\n绕屏著色无非画，尽日烘香不用煤。\n同气相求唯径菊，后生可畏独江梅。\n月中一本应灵异，待向仙娥觅种栽。\n\n作者：宋自逊",
        "《苏堤清明即事》\n梨花风起正清明，游子寻春半出城。\r\n日暮笙歌收拾去，万株杨柳属流莺。\n\n作者：吴惟信",
        "《中秋》\n皓魄当天晓镜升，云间仙籁寂无声。\n平分秋色一轮满，长伴云衢千里明。\n狡兔空从弦外落，妖蟆休向眼前生。\n灵槎拟约同携手，更待银河彻底清。\n\n作者：李朴",
        "《平山堂》\n平山堂下水云重，孤笛凄凉淡月中。\n不见龙蛇飞素壁，只馀狐兔戍离宫。\n仙翁已逐风流尽，世事俱随梦幻空。\n广武无人同此意，慨然止有泪临风。\n\n作者：杜东",
        "《春日》\n一春略无十日晴，处处浮云将雨行。\r\n野田春水碧于镜，人影渡傍鸥不惊。\r\n桃花嫣然出篱笑，似开未开最有情。\r\n茅茨烟暝客衣湿，破梦午鸡啼一声。\n\n作者：汪藻",
        "《送别湖南部曲》\n青衫匹马万人呼，幕府当年急急符。\r\n愧我明珠成薏苡，负君赤手缚於菟。\r\n观书到老眼如镜，论事惊人胆满躯。\r\n万里云霄送君去，不妨风雨破吾庐。\n\n作者：辛弃疾",
        "《元日》\n老病忘时节，空斋晓尚眠。\n儿童唤翁起，今日是新年。\n\n作者：辛弃疾",
        "《插花吟》\n头上花枝照酒卮，酒卮中有好花枝。\n身经两世太平日，眼见四朝全盛时。\n况复筋骸粗康健，那堪时节正芳菲。\n酒涵花影红光溜，争忍花前不醉归。\n\n作者：邵雍",
        "《朝盘二首》\n江近秋深足鲙材，半青橙子带香开。\n黄金鳞鬣丹砂尾，落纸看成白雪堆。\n\n作者：周紫芝",
        "《晚至灵峰》\n绿树千枝与万枝，灵峰寺里看杨梅。\n青山行尽且归去，红子熟时应再来。\n\n作者：周紫芝",
        "《入直召对选德殿赐茶而退》\n绿槐夹道集昏鸦，敕使催宣坐赐茶。\n归到玉堂清不寐，月钩初上紫薇花。\n\n作者：周必大",
        "《章台柳》\n章华台外千株柳，翠影如云照碧天。\n霜叶露条应剪尽，可怜愁杀树头蝉。\n\n作者：周密",
        "《送紫岩张先生北伐》\n号令风霆迅，天声动北陬。\n长驱渡河洛，直捣向燕幽。\n马蹀阏氏血，旗枭克汗头。\n归来报明主，恢复旧神州。\n\n作者：岳飞",
        "《池州翠微亭》\n经年尘土满征衣，特特寻芳上翠微。\n好山好水看不足，马蹄催趁月明归。\n\n作者：岳飞",
        "《冷泉亭》\n一泓清可沁诗脾，冷暖年来只自知。\r\n流向西湖载歌舞，回头不似在山时。\n\n作者：林稹",
        "《自作寿堂因书一绝以志之》\n湖上青山对结庐，坟头秋色亦萧疏。\r\n茂陵他日求遗稿，犹喜曾无封禅书。\n\n作者：林逋",
        "《宫词》\n金殿当头紫阁重，仙人掌上玉芙蓉。\n太平天子朝元日，五色云车驾六龙。\n\n作者：林洪",
        "《清明日狸渡道中》\n洒洒沾巾雨，披披侧帽风。\r\n花燃山色里，柳卧水声中。\r\n石马立当道，纸鸢鸣半空。\r\n墦间人散后，乌鸟正西东。\n\n作者：范成大",
        "《立冬夜舟中作》\n人逐年华老，寒随雨意增。\n山头望樵火，水底见渔灯。\n浪影生千叠，沙痕没几棱。\n峨眉欲还观，须待到晨兴。\n\n作者：范成大",
        "《步入衡山》\n应有人家住隔溪，绿阴亭午但闻鸡。\n松根当路龙筋瘦，竹笋漫山凤尾齐。\n墨染深云犹似瘴，丝来小雨不成泥。\n更无骑吹喧相逐，散诞闲身信马蹄。\n\n作者：范成大",
        "《惊蛰家人子辈为易疏帘》\n二分春色到穷阎，儿女祈翁出滞淹。\r\n幽蛰夜惊雷奋地，小窗朝爽日筛帘。\r\n惠风全解墨池冻，清昼剩翻云笈签。\r\n亲友莫嗔情话少，向来屏息似龟蟾。\n\n作者：范成大",
        "《横塘》\n南浦春来绿一川，石桥朱塔两依然。\n年年送客横塘路，细雨垂杨系画船。\n\n作者：范成大",
        "《西瓜园》\n碧蔓凌霜卧软沙，年来处处食西瓜。\n形模濩落淡如水，未可蒲萄苜蓿夸。\n\n作者：范成大",
        "《橙纲》\n尧舜方堪橘柚包，穹庐亦复使民劳。\n华清荔子沾恩幸，一骑回时万骑骚。\n\n作者：范成大",
        "《四时田园杂兴六十首 · 其三十一 · 夏日十二绝》\n昼出耘田夜绩麻，村庄儿女各当家。\r\n童孙未解供耕织，也傍桑阴学种瓜。\n\n作者：范成大",
        "《种松吟》\n人皆爱桃李，我爱种青松。\n桃李易凋谢，青松却耐寒。\n\n作者：金朋说",
        "《钟惠叔转示赵临安两山堂诸公诗刻随喜二首》\n朵颐常逐逐，观复自休休。\n静昼青竹笋，深春黄栗留。\n觉圆熏穟直，梦破茗华浮。\n为问连山易，床头好在不。\n\n作者：洪咨夔",
        "《和景严送方蒂柿》\n万株红叶咏光华，嘉实堆盘走绀车。\n方蒂宁同牛奶柿，朱唇应笑鸠盘茶。\n园官急送须足茧，童子争观多眼花。\n罗列林珍生饮兴，讵思辟谷更餐霞。\n\n作者：洪适",
        "《答景卢报月台将毕工》\n新筑崇台款桂华，凌虚如跨白鸾车。\n西瓜来自余吾水，远物谁询悉里茶。\n不减平泉书草木，更寻南部录烟花。\n落成有约何时讲，舞袖还看举彩霞。\n\n作者：洪适",
        "《杂咏下西瓜》\n万里随肤使，分留三十年。\n甘棠遗爱在，一见一潸然。\n\n作者：洪适",
        "《忆古城柿》\n果园幽僻少能知，丹柿乌椑手自移。\n欲学郑虔书坠叶，何人解有寄来时。\n\n作者：洪适",
        "《直玉堂作》\n禁门深锁寂无哗，浓墨淋漓两相麻。\r\n唱彻五更天未晓，一池月浸紫薇花。\n\n作者：洪咨夔",
        "《榴皮题壁》\n黄鹤楼中吹笛罢，洞庭湖畔醉吟馀。\n剑光如宝无人识，却记榴皮几字书。\n\n作者：孙子光",
        "《绝句》\n崆峒访道至湘湖，万卷诗书看转愚。\n踏破铁鞋无觅处，得来全不费工夫。\n\n作者：夏元鼎",
        "《新秋》\n火云犹未敛奇峰，攲枕初惊一叶风。\n几处园林萧瑟里，谁家砧杵寂寥中。\n\n作者：孙仅",
        "《廷试》\n殿上衮衣明日月，砚中旗影动龙蛇。\n纵横礼乐三千字，独对丹墀日未斜。\n\n作者：夏竦",
        "《杏》\n殷红鄙桃艳，淡白笑梨花。\n落处飘微霰，繁时叠碎霞。\n苑宜开帝里，坛称在儒家。\n丽日明珠箔，清香袭绛纱。\n\n作者：孙何",
        "《新凉》\n水满田畴稻叶齐，日光穿树晓烟低。\r\n黄莺也爱新凉好，飞过青山影里啼。\n\n作者：徐玑",
        "《立春》\n我来伫立望晴空，目极苍茫万壑中。\n树色昏昏酣霁雾，江纹细细织柔风。\n一行殊俗犹为吏，三揖今年拟送穷。\n闻道东田耕帝藉，惭无赋奏大明宫。\n\n作者：晁公溯",
        "《招缙云守关彦远教授曾彦和集平山堂次关韵》\n蜀冈势与蜀山通，龙虎盘挐上紫空。\n小语还忧惊太一，高堂元自在天中。\n少师杨柳无遗迹，承旨歌谣有旧风。\n斜日芜城易兴感，忘怀犹喜故人同。\n\n作者：晁补之",
        "《岩桂花》\n翠叶金华小胆瓶，轻拈微嗅不胜情。\n从教失陷沈烟冷，蓦地薰心梦也清。\n\n作者：徐介轩",
        "《湖上》\n花开红树乱莺啼，草长平湖白鹭飞。\r\n风日晴和人意好，夕阳箫鼓几船归。\n\n作者：徐元杰",
        "《兰》\n淡淡九畹质，雅好住山林。\n幽香不求知，伯夷叔齐心。\n世道不复古，纫佩取骚吟。\n\n作者：徐集孙",
        "《题明王打毬图》\n阊阖千门万户开，三郎沉醉打毬回。\n九龄已去韩休死，无复明朝谏疏来。\n\n作者：晁说之",
        "《因观刘侍读姚秘丞孙处士平山堂诗寄欧阳公唱和作绝句》\n醉公认得扬州路，堂上平山列酒樽。\n后日公荣来酩酊，赋诗可但属姚孙。\n\n作者：晁说之",
        "《广陵五题次韵子由题九曲池》\n栋宇高开古寺间，尽收佳处入雕栏。\n山浮海上青螺远，天转江南碧玉宽。\n雨槛幽花滋浅泪，风卮清酒涨微澜。\n游人若论登临美，须作淮东第一观。\n\n作者：秦观",
        "《春日》\n残腊渺茫云外日，新春仿佛梦中来。\n雪霜便觉都无力，只见桃花次第开。\n\n作者：秦观",
        "《过扬州平山堂邂逅许深父主漕》\n平生踪迹半江湖，岁晚淮乡识旧都。\n小却车尘行复止，要看山色有还无。\n关山回首嗟何限，风景于人岂不殊。\n犹得故人谈世事，金城方略政堪图。\n\n作者：袁说友",
        "《游慈云》\n老怀不与世情便，才说闲行兴翼然。\r\n微湿易干沙软路，大寒却暖雪晴天。\r\n未曾到寺香先妙，底用寻梅山自妍。\r\n笑问松边人立石，汝知今日是何年。\n\n作者：陈著",
        "《立春》\n颇恨东风巧入帘，不论朱户与茅檐。\n青春处处为谁好，白发年年空自嫌。\n市酒岂能供燕笑，官娃无复问秾纤。\n强随儿辈追时节，菜压香盘未损廉。\n\n作者：郭印",
        "《谢人惠三峰朱柿》\n乌椑珍果益丹名，新折红林蒂尚青。\n浆冷夜凝仙掌露，味甘秋割楚江萍。\n圆堆玉碗樱难并，剩荐金樽酒易醒。\n应念茂陵消渴者，整篮封贮到云扃。\n\n作者：陈洎",
        "《登平山堂》\n平山堂上命琴樽，前辈风流肯见分。\n恋客懒斜当槛日，藏山不断隔江云。\n吟笺得意窥天巧，醉面禁凉减缬纹。\n杖策归来新月上，落梅如雪点风裙。\n\n作者：陈造",
        "《次韵赵帅登平山堂》\n东皇未憗养花功，远近娇红乱老红。\n胜赏已容陪隽轨，凭虚仍喜受雄风。\n小𣂏蜀井寒冰齿，旋俯波光碧蘸空。\n更看诗翁落椽笔，弹丸句法许谁同。\n\n作者：陈造",
        "《次韵赵帅登平山堂》\n平章景物我何功，犹博宾筵醉颊红。\n欢甚锐戈思却日，吟馀豪兴欲凌风。\n急觞泛滟春浮渌，掺鼓喧轰雁堕空。\n白雪拜嘉仍袖手，汗颜终恐坐雷同。\n\n作者：陈造",
        "《次韵赵帅登平山堂》\n修月于今第一功，后车九万蜀笺红。\n诗供寒食莺花课，袖拂平山杨柳风。\n匝坐蕙兰歌似剪，生香笑语酒如空。\n胡床不减南楼兴，今古风流正自同。\n\n作者：陈造",
        "《绝句 · 书当快意读易尽》\n书当快意读易尽，客有可人期不来。\r\n世事相违每如此，好怀百岁几回开。\n\n作者：陈师道",
        "《归隐》\n十年踪迹走红尘，回首青山入梦频。\n紫陌纵荣争及睡，朱门虽贵不如贫。\n愁闻剑戟扶危主，闷见笙歌聒醉人。\n携取旧书归旧隐，野花啼鸟一般春。\n\n作者：陈抟",
        "《雨晴》\n天缺西南江面清，纤云不动小滩横。\r\n墙头语鹊衣犹湿，楼外残雷气未平。\r\n尽取微凉供稳睡，急搜奇句报新晴。\r\n今宵绝胜无人共，卧看星河尽意明。\n\n作者：陈与义",
        "《襄邑道中》\n飞花两岸照船红，百里榆堤半日风。\r\n卧看满天云不动，不知云与我俱东。\n\n作者：陈与义",
        "《春寒》\n二月巴陵日日风，春寒未了怯园公。\n海棠不惜胭脂色，独立蒙蒙细雨中。\n\n作者：陈与义",
        "《夏至日与太学》\n微官有阀阅，三赋池上诗。\n林密知夏深，仰看天离离。\n官忙负远兴，觞至及良时。\n荷气夜来雨，百鸟清昼迟。\n微风不动蘋，坐看水色移。\n门前争夺场，取欢不偿悲。\n欲归未得去，日暮多黄鹂。\n\n作者：陈与义",
        "《梨花》\n殿头催引上清华，独奏春词喝赐茶。\n带月归来仙骨冷，梦魂全不到梨花。\n\n作者：高似孙",
        "《立冬》\n黄茅时节瘴烟浓，人在山凹第几重。\n梁竦负才徒感慨，嵇康赋性本疏慵。\n此生自断天休问，吾道频年世不容。\n会脱帻巾还自隐，鹿门妻子惯相从。\n\n作者：高登",
        "《题玉堂壁》\n官职有来须与做，才能用处不忧无。\r\n堪笑翰林陶学士，一生依样画葫芦。\n\n作者：陶谷",
        "《习懒自咎》\n习懒多遗事，时能害睡眠。\n獾骄残竹笋，鼠横啮床毡。\n猧子巡篱落，狸奴护简编。\n人间有俊物，求买敢论钱。\n\n作者：陆游",
        "《雪中二首》\n春昼雪如筛，清羸病起时。\n迹深惊虎过，烟绝闵僧饥。\n地冻萱芽短，林寒鸟哢迟。\n西窗斜日晚，呵手敛残棋。\n\n作者：陆游",
        "《东湖新竹》\n插棘编篱谨护持，养成寒碧映沦漪。\n清风掠地秋先到，赤日行天午不知。\n解箨时闻声簌簌，放梢初见叶离离。\n官闲我欲频来此，枕簟仍教到处随。\n\n作者：陆游",
        "《春寒连日不出》\n海棠花入燕泥干，梅子枝头已带酸。\r\n老去懒寻年少梦，春分不减社前寒。\r\n著书敢望垂千载，嗜酒犹须隐一官。\r\n正是闲时无客过，小庭斜日倚阑干。\n\n作者：陆游",
        "《病起书怀》\n病骨支离纱帽宽，孤臣万里客江干。\r\n位卑未敢忘忧国，事定犹须待阖棺。\r\n天地神灵扶庙社，京华父老望和銮。\r\n出师一表通今古，夜半挑灯更细看。\n\n作者：陆游",
        "《病起书怀二首》\n酒酣看剑凛生风，身是天涯一秃翁。\n扪虱剧谈空自许，闻鸡浩叹与谁同。\n玉关岁晚无来使，沙苑春生有去鸿。\n人寿定非金石永，可令虚死蜀山中。\n\n作者：陆游",
        "《雨夜》\n百紫千红占岁华，又随风雨卷泥沙。\r\n即今空有梦为蝶，当日曾将命乞花。\r\n倦枕残灯人寂寞，幽窗小草字攲斜。\r\n悲欢变灭何穷已，学得山僧自一家。\n\n作者：陆游",
        "《夜泊水村》\n腰间羽箭久凋零，太息燕然未勒铭。\n老子犹堪绝大漠，诸君何至泣新亭。\n一身报国有万死，双鬓向人无再青。\n记取江湖泊船处，卧闻新雁落寒汀。\n\n作者：陆游",
        "《立春日送客郊外》\n短鬓那禁岁月催，胜边花底又春回。\n雪消渐暖青鸳日，冰解初横玉鉴梅。\n江驿轩窗临古道，市楼弦管卖新醅。\n自怜病守无欢意，一笑常因送客来。\n\n作者：陆游",
        "《谒告归卧晚登子城》\n此身真是抱官囚，厌见长空赤日流。\n斋壁晓山千嶂雪，扇纨新雁一汀秋。\n系船空作清湘梦，御气难寻太华游。\n菱角藕丝还恨少，强携玉瀣醉高楼。\n\n作者：陆游",
        "《雨夜》\n岁晚茆茨劣自容，齿摇将脱发将童。\n心游万里关河外，身卧一窗风雨中。\n医不可招惟忍病，书犹能读足忘穷。\n夜阑睡觉蛩声里，时见灯花落碎红。\n\n作者：陆游",
        "《书愤二首》\n【其一】\r\n白发萧萧卧泽中，只凭天地鉴孤忠。\r\n阨穷苏武餐毡久，忧愤张巡嚼齿空。\r\n细雨春芜上林苑，颓垣夜月洛阳宫。\r\n壮心未与年俱老，死去犹能作鬼雄。\r\n【其二】\r\n镜里流年两鬓残，寸心自许尚如丹。\r\n衰迟罢试戎衣窄，悲愤犹争宝剑寒。\r\n远戍十年临的博，壮图万里战皋兰。\r\n关河自古无穷事，谁料如今袖手看。\n\n作者：陆游",
        "《湖上夜归》\n满镜新霜奈老何，扁舟日日醉颜酡。\n乐如逐兔牵黄犬，快似麾兵卷白波。\n霜近菊花犹未见，雨馀橙子已堪搓。\n湖桑小市人无数，争看山翁击楫歌。\n\n作者：陆游",
        "《细雨》\n细雨重云渐入梅，阴阴门巷长新槐。\n壮心已与年俱逝，脱发应无术可栽。\n美睡常嫌莺唤起，清愁却要酒阑回。\n年来百事非平昔，信手题诗懒剪裁。\n\n作者：陆游",
        "《门屋纳凉》\n机裂齐纨如素月，床敷蕲簟起微澜。\n行人远不分眉目，过鸟高犹响羽翰。\n新长庭槐夹门绿，无穷陂稻际天宽。\n今年项里杨梅熟，火齐骊珠已满盘。\n\n作者：陆游",
        "《古筑城曲四首》\n长城高际天，三十万人守。\n一日诏书来，扶苏先授首。\n\n作者：陆游",
        "《古意二首》\n千金募战士，万里筑长城。\n何时青冢月，却照汉家营。\n\n作者：陆游",
        "《十一月四日风雨大作（其一）》\n风卷江湖雨暗村，四山声作海涛翻。\r\n溪柴火软蛮毡暖，我与狸奴不出门。\n\n作者：陆游",
        "《霜夜三首》\n梅花欲动梦魂狂，橙子闲搓指爪香。\n莫怪草堂清到骨，一梳残月伴新霜。\n\n作者：陆游",
        "《醉归二首》\n乌桕阴中把酒杯，山园处处熟杨梅。\r\n醉行踸踔人争看，踏尽斜阳踏月来。\n\n作者：陆游",
        "《幽居戏赠邻曲》\n暮年远屏天所借，落佩倒冠如得谢。\n虽无壶酒助歌呼，幸有蠹书供枕藉。\n市声不闻耳差静，车辙扫空身转暇。\n雨悭葵叶未吐甲，露重榴房初坼罅。\n深红菱角密覆水，烂紫蒲桃重垂架。\n直令掩关避世俗，未害煎茶唤邻舍。\n萧萧鸡犬衡门晚，寂寂灯火幽窗夜。\n劝君切勿纵高谈，性命如丝不禁吓。\n\n作者：陆游",
        "《兰》\n南岩路最近，饭已时散策。\n香来知有兰，遽求乃弗获。\n生世本幽谷，岂愿为世娱。\n无心托阶庭，当门任君锄。\n\n作者：陆游",
        "《夜雨》\n浓云如泼墨，急雨如飞镞。\n激电光入牖，奔雷势掀屋。\n漏湿恐败书，起视自秉烛。\n移床顾未暇，盆盎苦不足。\n不如卷茵席，少忍待其复。\n飞萤方得意，熠熠相追逐。\n姑恶独何怨，菰丛声若哭。\n吾歌亦已悲，老死终碌碌。\n\n作者：陆游",
        "《关山月》\n和戎诏下十五年，将军不战空临边。\r\n朱门沉沉按歌舞，厩马肥死弓断弦。\r\n戍楼刁斗催落月，三十从军今白发。\r\n笛里谁知壮士心，沙头空照征人骨。\r\n中原干戈古亦闻，岂有逆胡传子孙。\r\n遗民忍死望恢复，几处今宵垂泪痕。\n\n作者：陆游",
        "《次韵左举善木樨》\n想见秋花插满头，遥怜不负此山游。\n一枝并与诗筒馈，气压西湖万斛秋。\n\n作者：张孝祥",
        "《椑侯柿》\n家山谬说冷糖霜，未若椑侯远擅场。\n甘似醍醐成蜜汁，寒于玛瑙贮冰浆。\n学书博士空题叶，病渴文园却屡尝。\n不识梁侯底处所，虎贲要是似中郎。\n\n作者：张澄",
        "《朱柿》\n慈恩分种远，骈实渥如丹。\n垂野华星大，然云火树寒。\n蟹螯徵有忌，狌血讶难抟。\n七绝虽堪赏，无劳把核钻。\n\n作者：张蕴",
        "《见柿树有感》\n兹山余初来，掩冉柿叶青。\n相去未三月，柿花亦已零。\n及兹寻去路，累累满空庭。\n人生岂无情，眷眷不忍行。\n严霜八九月，百草不复荣。\n唯君粲丹实，独挂秋空明。\n寄语看园翁，勿使堕秋风。\n愿比樱桃春，置之大明宫。\n\n作者：张九成",
        "《论语绝句》\n朽固难雕粪莫圬，于予材美亦何诛。\n欲令顾此深为戒，言语之科首宰予。\n\n作者：张九成",
        "《夏日三首（其一）》\n长夏江村风日清，檐牙燕雀已生成。\r\n蝶衣晒粉花枝午，蛛网添丝屋角晴。\r\n落落疏帘邀月影，嘈嘈虚枕纳溪声。\r\n久拚两鬓如霜雪，直欲樵渔过此生。\n\n作者：张耒",
        "《秋雨二首》\n南山云起满庭阴，帘幕初凉七月深。\n桃子压枝桐叶老，连绵风雨作愁霖。\n\n作者：张耒",
        "《初见嵩山》\n年来鞍马困尘埃，赖有青山豁我怀。\r\n日暮北风吹雨去，数峰清瘦出云来。\n\n作者：张耒",
        "《九日登高》\n黄梨丹柿已催寒，一月西风积雨干。\r\n绀滑秋天称行草，却凭秋雁作挥翰。\n\n作者：张耒",
        "《柳枝词》\n亭亭画舸系春潭，直到行人酒半酣。\r\n不管烟波与风雨，载将离恨过江南。\n\n作者：郑文宝",
        "《赠相僧杨懒散》\n野鹤本长生，孤云无定意。\r\n托迹虽世间，游心乃尘外。\r\n请问绛人年，曾观柏寝器。\r\n微言洞倚伏，妙中惊人世。\r\n往夏识方瞳，今春分别袂。\r\n飞帆烟雨外，驻锡云林际。\r\n逸兴轻远游，滞念牵离思。\r\n后夜听钟鸣，应在寒山寺。\n\n作者：张嵲",
        "《甲戌正月十四日书所见来日惊蛰节》\n老去何堪节物催，放灯中夜忽奔雷。\n一声大震龙蛇起，蚯蚓虾蟆也出来。\n\n作者：张元幹",
        "《立春》\n鱼寻细脉上轻澌，鸟趁微和哢好枝。\n多病强倾春日酒，苦吟还接暮冬诗。\n江南信息梅应蕊，京国风流柳未丝。\n最有佳人随节序，钗头彩胜竞垂垂。\n\n作者：强至",
        "《立春》\n初信东风入彩幡，自挑雪荠饤春盘。\n土牛又送一年老，野鹤不知三径寒。\n筋力尚堪耕绿野，鬓毛并欲挂黄冠。\n无人共跨南山犊，更作寻花问柳看。\n\n作者：曹勋",
        "《除夕与家人饮》\n莫嫌寒漏尽，春色来应早。\n风开玉砌梅，薰歇金炉草。\n稚齿喜成人，白头嗟更老。\n年华个里催，清镜宁长好。\n\n作者：梅尧臣",
        "《洛阳牡丹》\n古来多贵色，殁去定何归。\n清魄不应散，艳花还所依。\n红栖金谷妓，黄值洛川妃。\n朱紫亦皆附，可言人世稀。\n\n作者：梅尧臣",
        "《大明寺平山堂》\n陆羽烹茶处，为堂备宴娱。\n冈形来自蜀，山色去连吴。\n毫发开明镜，阴晴改画图。\n翰林能忆否，此景大梁无。\n\n作者：梅尧臣",
        "《东溪》\n行到东溪看水时，坐临孤屿发船迟。\n野凫眠岸有闲意，老树着花无丑枝。\n短短蒲茸齐似剪，平平沙石净于筛。\n情虽不厌住不得，薄暮归来车马疲。\n\n作者：梅尧臣",
        "《和永叔答刘原甫游平山堂寄》\n黄土坡陁冈顶寺，青烟幂历浙西山。\n半荒樵牧旧城下，一月阴晴连屿间。\n人指废兴都莫问，眼看今古总输闲。\n刘郎寄咏公酬处，夜对金銮步辇还。\n\n作者：梅尧臣",
        "《平山堂杂言》\n芜城之北大明寺，辟堂高爽趣广而意厖。\n欧阳公经始曰平山，山之迤逦苍翠隔大江。天清日明了了见峰岭，已胜谢朓龊龊远视于一窗。\n亦笑炀帝造楼摘星放萤火，锦帆落樯旗建杠。我今乃来偶同二三友，得句欲霜钟撞。\n却思公之文字世莫双，举酒一使长咽慢肌高揭鼓笛腔，万古有作心胸降。\n\n作者：梅尧臣",
        "《平山堂留题》\n蜀冈莽苍临大邦，雄雄太守驻旌幢。\n相基树楹气势厖，千山飞影横过江。\n峰峤俯仰如奔降，雷塘坡小鸂鶒双。\n陆羽井苔黏瓦缸，煎铛泻鼎声淙淙。\n雨牙鸟爪不易得，碾雪恨无居士庞。\n已见宣城谢公陋，吟看远岫通高窗。\n\n作者：梅尧臣",
        "《春暮》\n门外无人问落花，绿阴冉冉遍天涯。\r\n林莺啼到无声处，春草池塘独听蛙。\n\n作者：曹豳",
        "《次允杰五首》\n瓣香曾侍鹤山俦，蜀有鹤林殊匪优。\n蜕作婴儿生我室，化为道士掠予舟。\n相同龟寿□鹏鴳，自混鸡群狎鹭鸥。\n仙子已骑黄鹤去，此地空馀黄鹤楼。\n\n作者：许月卿",
        "《观新堡寨因登平山堂次接伴袁同年韵》\n换得玻瓈千顷湖，醉翁遗胜在江都。\n登临山色依然在，拂略秋容澹欲无。\n新堡似云屯戍久，旧臣何日策勋殊。\n王人按垒非寻胜，归报前游有远图。\n\n作者：许及之",
        "《护龙河》\n门题善利遏朝宗，一水何从更护龙。\n菱角鸡头教偪仄，可堪游女折芙蓉。\n\n作者：许及之",
        "《望平山堂》\n霏微晚雨湿疏钟，仿佛浮图出半空。\n回首江南山色远，平山却在有无中。\n\n作者：许及之",
        "《石菖蒲》\n一碧生涯水石滨，缕风丝雨瘦精神。\n前身恐是巢由辈，怕着人间半点尘。\n\n作者：许棐",
        "《忆旧游》\n孤桐饱秋风，响作霜天鸿。\n手翻九嶷色，下堕潇湘中。\n谁言一寸路，不成西与东。\n谁言少年时，不成衰老翁。\n欲使胶漆意，通君山水衷。\n尝恐金石奏，复为郑卫工。\n所悲百年内，徒然羡华嵩。\n华嵩有终极，愁泪终难穷。\n愁泪一入地，春风无碧丛。\n\n作者：许必胜",
        "《架壁》\n架壁珍藏万古书，世间清绝在吾庐。\n绿瓶香破分家酿，曲圃云开剪露蔬。\n白日渐随秋意短，故人尽向老来疏。\n今年种得回峰菊，乱点东篱玉不如。\n\n作者：许志仁",
        "《三衢道中》\n梅子黄时日日晴，小溪泛尽却山行。\r\n绿阴不减来时路，添得黄鹂四五声。\n\n作者：曾几",
        "《值侯修学趣儒人稍急因遗莲花莲实西瓜于吾宗翔叔作诗以勉之》\n绛玉裁花碧玉茎，亭亭香远韵逾清。\n群仙竞倚西风笑，为报临淮政已成。\n\n作者：曾丰",
        "《五羊食荔枝龙眼》\n素闻岭南风，今假岭南馆。\n穷秋馀夏蒸，初腊借春暖。\n披衣汗流衣，握简汗流简。\n似登头痛山，而坐身热坂。\n谁其善解纷，荔枝杂龙眼。\n满盘随情堆，入手信意拣。\n强餐饱为期，一澡得三浣。\n疑吞玄冰丸，复咽飞雪散。\n猗欤两清姿，南多北何罕。\n天曾无全功，地固有偏产。\n犹记初客闽，厌饫腹频坦。\n一离馀十年，口与南味断。\n渴者易为饮，志得而意满。\n儿辈舌太饶，平章味长短。\n\n作者：曾丰",
        "《会稽绝句三首》\n年年谷雨愁春晚，况是江湖两鬓华。\n欲载一樽乘兴去，不知何处有残花。\n\n作者：曾巩",
        "《橙子》\n家林香橙有两树，根缠铁钮淩坡陀。\n鲜明百数见秋实，错缀众叶倾霜柯。\n翠羽流苏出天仗，黄金戏毬相荡摩。\n入苞岂数橘柚贱，芼鼎始足盐梅和。\n江湖苦遭俗眼慢，禁籞尚觉凡木多。\n谁能出口献天子，一致大树淩沧波。\n\n作者：曾巩",
        "《宿甘露僧舍》\n枕中云气千峰近，床底松声万壑哀。\r\n要看银山拍天浪，开窗放入大江来。\n\n作者：曾公亮",
        "《初到书局以万七千钱得一老马盲右目戏作古句自嘲一首》\n蹄间三寻汗流赭，九逵雷雹争飞洒。\n我穷那得骋追风，正拟虺尵行果下。\n平生畏途饱经历，夜半临深无驭者。\n故应造物巧相戏，却比盲人骑瞎马。\n李南知音当促步，广汉腾嘲不相假。\n执鞭良称塞翁儿，并辔聊从杜陵夏。\n庞然病颡岂其类，老矣问途那可舍。\n径烦一夫事刷秣，似桂新刍不盈把。\n向来伯厚亦安在，结驷鸡栖同土苴。\n他年东去把撩风，纵尔逍遥汴东野。\n\n作者：程俱",
        "《中伏》\n五世单丁家，在家亦如客。\n悲欢恼客抱，每恨江海窄。\n今日初伏过，浴出易絺绤。\n树头来禽熟，隔水不可摘。\n明年西湖去，凉云簪藉白。\n此时且健饭，宁耐朱炎赫。\n淮童少解事，醉拾西瓜擘。\n强笑领其真，寓吟自成癖。\n\n作者：董嗣杲",
        "《初夏二首》\n卢橘金珠似，杨梅火齐如。\n燕衔春去后，蝉噪夏阴初。\n药访三年艾，心凝一束书。\n老身仍著病，节物最关渠。\n\n作者：舒邦佐",
        "《有怀正仲还雁峰诗》\n松声夜半如倾瀑，忆坐西斋共不眠。\r\n一鼓轻雷惊蛰后，细筛微雨落梅天。\r\n临流欲渡还休笑，送客归来始惘然。\r\n掩卷有谁知此意，一窗新绿待啼鹃。\n\n作者：舒岳祥",
        "《游月陂》\n月陂堤上四徘徊，北有中天百尺台。\n万物已随秋气改，一樽聊为晚凉开。\n水心云影闲相照，林下泉声静自来。\n世事无端何足计，但逢佳日约重陪。\n\n作者：程颢",
        "《题淮南寺》\n南去北来休便休，白蘋吹尽楚江秋。\n道人不是悲秋客，一任晚山相对愁。\n\n作者：程颢",
        "《口占绝句》\n寄语东山窈窕娘，好将幽梦恼襄王。\n禅心已作沾泥絮，不逐春风上下狂。\n\n作者：道潜",
        "《竹林夏日》\n不受炎光玉万竿，仙林便作晋林看。\r\n此君长带冰霜气，醉卧绿阴诗梦寒。\n\n作者：黄庚",
        "《柳》\n腰舞东风未肯休，西风吹叶翠眉愁。\r\n谁知此是多情树，最爱春光最怕秋。\n\n作者：黄庚",
        "《以霜柿饷郑检法》\n发毛似霜纷纷白，心地如砂炯炯丹。\n细数诸公谁称此，陶窗居士最宜餐。\n\n作者：项安世",
        "《寒食上冢》\n径直夫何细，桥危可免扶。\r\n远山枫外淡，破屋麦边孤。\r\n宿草春风又，新阡去岁无。\r\n梨花自寒食，时节只愁予。\n\n作者：杨万里",
        "《薛舍人母方氏太恭人挽章二首》\n赋感东征句，诗愁陟屺篇。\n生前九龄梦，眼底五朝天。\n锦告浑无恙，云车忽杳然。\n不堪青竹笋，归路不迎船。\n\n作者：杨万里",
        "《谢赵行之惠霜柿》\n红叶曾题字，乌椑昔擅场。\n冻乾千颗蜜，尚带一林霜。\n核有都无底，吾衰喜细尝。\n惭无琼玖句，报惠不相当。\n\n作者：杨万里",
        "《彦通以诗送石菖蒲和谢之》\n笑拂孤芳旋汲泉，忽如身堕晓霜天。\n一生寒瘦知何用，只得清名垂万年。\n\n作者：杨万里",
        "《凝露堂木犀二首》\n雪花四出剪鹅黄，金屑千麸糁露囊。\r\n看去看来能几大，如何着得许多香。\n\n作者：杨万里",
        "《稚子弄冰》\n稚子金盆脱晓冰，彩丝穿取当银钲。\r\n敲成玉磬穿林响，忽作玻璃碎地声。\n\n作者：杨万里",
        "《玉壶饯客独赵达明末至云迓族长于龙山且谈道中事戏为纪之二首》\n公子从来火伞中，解衣未定语匆匆。\n山行触热端何事，夹路杨梅树树红。\n\n作者：杨万里",
        "《下横山滩头望金华山四首（其二）》\n山思江情不负伊，雨姿晴态总成奇。\r\n闭门觅句非诗法，只是征行自有诗。\n\n作者：杨万里",
        "《舟过安仁五首》\n恰则油窗雨点声，霎时花屿日华明。\n不须覆手仍翻手，可杀春云没十成。\n\n作者：杨万里",
        "《晓登万花川谷看海棠二首（其二）》\n准拟今春乐事浓，依前枉却一东风。\r\n年年不带看花福，不是愁中即病中。\n\n作者：杨万里",
        "《添盆中石菖蒲水仙花水》\n旧诗一读一番新，读罢昏然一欠伸。\r\n无数盆花争诉渴，老夫却要作闲人。\n\n作者：杨万里",
        "《初夏即事十二解》\n从教节序暗相催，历日尘生懒看来。\n却是石榴知立夏，年年此日一花开。\n\n作者：杨万里",
        "《七夕》\n未会牵牛意若何，须邀织女弄金梭。\n年年乞与人间巧，不道人间巧已多。\n\n作者：杨朴",
        "《鄂州南楼其下为黄鹤楼故基》\n今日南楼独上时，西风无复片云飞。\n天连江水去不尽，云傍远山闲自归。\n鹦鹉巧言终掇祸，麒麟高举亦知几。\n诗翁仙子今何在，徙倚栏干送落晖。\n\n作者：冯时行",
        "《咏雪奉呈广平公》\n连空春雪明如洗，忽忆江清水见沙。\r\n夜听疏疏还密密，晓看整整复斜斜。\r\n风回共作婆娑舞，天巧能开顷刻花。\r\n正使尽情寒至骨，不妨桃李用年华。\n\n作者：黄庭坚",
        "《立春》\n韭苗香煮饼，野老不知春。\n看镜道如咫，倚楼梅照人。\n\n作者：黄庭坚",
        "《谢杨履道送银茄四首》\n君家水茄白银色，殊胜埧里紫彭亨。\n蜀人生疏不下箸，吾与北人俱眼明。\n\n作者：黄庭坚",
        "《谢杨履道送银茄四首》\n畦丁收尽垂露实，叶底犹藏十二三。\n待得银包已成谷，更当乞种过江南。\n\n作者：黄庭坚",
        "《病起荆江亭即事十首（其八）》\n闭门觅句陈无己，对客挥毫秦少游。\r\n正字不知温饱未，西风吹泪古藤州。\n\n作者：黄庭坚",
        "《鄂州南楼书事 · 其一》\n四顾山光接水光，凭栏十里芰荷香。\r\n清风明月无人管，并作南楼一味凉。\n\n作者：黄庭坚",
        "《杂诗七首》\n此身天地一蘧庐，世事消磨绿鬓疏。\r\n毕竟几人真得鹿，不知终日梦为鱼。\n\n作者：黄庭坚",
        "《戏呈孔毅父》\n管城子无食肉相，孔方兄有绝交书。\r\n文章功用不经世，何异丝窠缀露珠。\r\n校书著作频诏除，犹能上车问何如。\r\n忽忆僧床同野饭，梦随秋雁到东湖。\n\n作者：黄庭坚",
        "《邹松滋寄苦竹泉橙曲莲子汤三首》\n松滋县西竹林寺，苦竹林中甘井泉。\n巴人漫说虾蟆培，试裹春芽来就煎。\n\n作者：黄庭坚",
        "《邹松滋寄苦竹泉橙曲莲子汤三首》\n新收千百秋莲菂，剥尽红衣捣玉霜。\n不假参同成气味，跳珠碗里绿荷香。\n\n作者：黄庭坚",
        "《赠元发弟放言》\n亏功一篑，未成丘山。凿井九阶，不次水泽。行百里者半九十，小狐汔济濡其尾。\n故曰时乎，时不再来。终终始始，是谓君子。\n\n作者：黄庭坚",
        "《送黄龙晓禅师住观音颂》\n黄龙一卧十五年，搅潭惊起旧头角。\n张公搅潭是好心，但向西江起风雹。\n河阳新妇画蛾眉，老婆不可重新学。\n长连体上铺棘针，满钵饭饤铁菱角。\n有能欢喜受供养，聪明一一安排著。\n张公若问解何宗，食月虾蟆救月弓。\n\n作者：黄庭坚",
        "《岁除》\n除日催人不奈频，那堪月小不圆旬。\n谁能椒颂花如锦，自写桃符笔有神。\n通夕留连分岁客，明朝多少贺年人。\n寿觞举处慈颜喜，却是萱堂剩得春。\n\n作者：虞俦",
        "《立春》\n彩胜华灯共一回，新年乐事并相催。\n天公预借今宵景，更放团圆好月来。\n\n作者：虞俦",
        "《立春》\n腊雪初消柳眼寒，春风才入酒杯宽。\n一年佳节知多少，屈指从今是履端。\n\n作者：虞俦",
        "《柿熟园夫不采可嘉》\n飞鸣争啄赪虬卵，木杪斜阳几点鸦。\n红叶堪书收拾取，不妨分付郑虔家。\n\n作者：虞俦",
        "《村晚》\n草满池塘水满陂，山衔落日浸寒漪。\r\n牧童归去横牛背，短笛无腔信口吹。\n\n作者：雷震",
        "《登岳阳楼》\n洞庭之东江水西，帘旌不动夕阳迟。\r\n登临吴蜀横分地，徙倚湖山欲暮时。\r\n万里来游还望远，三年多难更凭危。\r\n白头吊古霜风里，老木沧波无限悲。\n\n作者：陈与义",
        "《暮春东阳道中寄乡里弟兄》\n天末题诗望故乡，碧云烟树两茫茫。\n青山九折屡回首，杜宇一声还断肠。\n别后已成千万恨，书来不寄两三行。\n江南春尽频相忆，为有杨梅欲共尝。\n\n作者：赵鼎臣",
        "《夏日登车盖亭十绝》\n纸屏石枕竹方床，手倦抛书午梦长。\r\n睡起莞然成独笑，数声渔笛在沧浪。\n\n作者：蔡确",
        "《平山堂》\n平山堂上略从容，笑拍栏干万事空。\n因念醉翁行乐地，不知还又几春风。\n\n作者：蔡戡",
        "《立夏》\n四时天气促相催，一夜薰风带暑来。\n陇亩日长蒸翠麦，园林雨过熟黄梅。\n莺啼春去愁千缕，蝶恋花残恨几回。\n睡起南窗情思倦，闲看槐荫满亭台。\n\n作者：赵友直",
        "《数日》\n数日秋风欺病夫，尽吹黄叶下庭芜。\r\n林疏放得遥山出，又被云遮一半无。\n\n作者：赵师秀",
        "《上元应制》\n高列千峰宝炬森，端门方喜翠华临。\n宸游不为三元夜，乐事还同万众心。\n天上清光留此夕，人间和气阁春阴。\n要知尽庆华封祝，四十余年惠爱深。\n\n作者：蔡襄",
        "《雪》\n六年守郡在天涯，冬暖无因见雪华。\n今日复看千里白，强怜寒色作诗夸。\n\n作者：蔡襄",
        "《橙子四首》\n尚怀细雨初移日，著子已见清霜潸。\n绝怜面有贵人色，偶致吾侪樽俎间。\n\n作者：刘子翚",
        "《橙子四首》\n橙齑细缕风韵胜，我不痛饮那知音。\n何如金丸走衾枕，三月梦游薝卜林。\n\n作者：刘子翚",
        "《橙子四首》\n花瓷泛蜜小剂供，极有痛快鏖邪功。\n生枝滋味虽可口，流品故应甘下风。\n\n作者：刘子翚",
        "《题邸间壁》\n酴醾香梦怯春寒，翠掩重帘燕子闲。\n敲断玉钗红烛冷，计程应说到常山。\n\n作者：郑会",
        "《赤壁》\n帐前斫案决大议，赤壁火船烧战旗。\n若使曹公忠汉室，周郎争敢破王师。\n\n作者：郑獬",
        "《题饶州酒务厅屏》\n呢喃燕子语梁间，底事来惊梦里闲。\n说与傍人应不解，仗藜携酒看芝山。\n\n作者：刘季孙",
        "《再游平山堂》\n背城历历才十里，经岁悠悠能一来。\n可惜薄书捐白日，强从宾客宴平台。\n暮云自与千山合，醉眼时令万宇开。\n老子谁怜兴不浅，黄花欲落更添杯。\n\n作者：刘敞",
        "《菖蒲》\n香清自足爱，味厚非所伦。\n如何缺缺徒，反以花为真。\n花奇不可见，举世皆忌辛。\n谁将擢仙骨，愿比芝苗珍。\n\n作者：刘敞",
        "《鸿门宴》\n江东遥遥八千骑，大战小战七十二。\n刘郎晓鞭天马来，踧踏长安开帝里。\n子婴已降隆准公，君王置酒鸿门东。\n张良已去玉斗碎，三月火照咸阳红。\n绣衣归来日将夜，可惜雄心天不借。\n当时已失范增谋，尚引长戈到垓下。\n刁斗乍急营垒惊，夜深旗尾秋风横。\n玉帐佳人不成梦，月明四面闻歌声。\n拔剑相看泪如雨，我作楚歌君楚舞。\n明朝宝马一声嘶，江北江东皆汉土。\n\n作者：刘翰",
        "《谢陈佥惠红绿柿》\n红绿分佳果，丹青让好辞。\n遥怜霜落叶，岸帻坐题诗。\n\n作者：刘宰",
        "《菱角》\n洪池富水物，擘波收紫菱。\n春华杂青黄，夏蔓相牵仍。\n迨彼风露足，芒角秋实登。\n刚铦事利觜，扶挟如有朋。\n双锋尚可嘬，四出尤足憎。\n昌歜固有嗜，蒺莉非所凭。\n外观乏婉软，中质韬玉冰。\n取物取诸内，惟彼识者能。\n\n作者：刘挚",
        "《平山堂》\n吴山不过楚，江水限中间。\n此地一回首，众峰如可攀。\n俯看孤鸟没，平视白云还。\n行子厌长路，秋风聊解颜。\n\n作者：刘攽",
        "《平山堂》\n危栋层轩不易攀，万峰犹在户庭间。\n长空未省浮云碍，积翠如遮去鸟还。\n寡和阳春随白雪，知音流水与高山。\n吴中辩士嗤枚叟，漫说观涛可慰颜。\n\n作者：刘攽",
        "《雨后池上》\n一雨池塘水面平，澹磨明镜照檐楹。\r\n东风忽起垂杨舞，更作荷心万点声。\n\n作者：刘攽",
        "《柿红》\n柿红梨紫漫山熟，冷雨萧萧落乔木。\n东田收谷亩数斛，筑场敛积高如屋。\n柴车斑斑黄犊健，丁男肩涧儿指秃。\n烹猪漉酒乐社神，急鼓悲笳断仍续。\n田家此乐何所忧，闾里至老还相收。\n道傍滞穗如山邱，何处老翁宁有求。\n\n作者：刘攽",
        "《春景马上逢寒食》\n寒食古来同，乡关隔万重。\n天涯俱是恨，马上又相逢。\n雨雪皋兰道，弓刀苜蓿峰。\n满城看插柳，分路入浇松。\n绣岭开门日，鄜州陷贼踪。\n年年闻改火，双泪下龙钟。\n\n作者：刘辰翁",
        "《夏景雨过苔花润》\n雨过残春远，晴天半入梅。\n草根馀落照，花润只深苔。\n山共朱帘卷，庭无蜡屐来。\n翠钱流地满，珠靥照人开。\n寂寂承残霤，青青绕废台。\n唾茸宫壁在，残月照馀哀。\n\n作者：刘辰翁",
        "《嘲柳花》\n吹去飞来似有情，禁烟时节遍春城。\n比毡铺径何其窭，拟雪因风得许清。\n阅武活残儿命薄，章台走倦尹才轻。\n满池无处看金鲫，闲倚朱阑听唼声。\n\n作者：刘克庄",
        "《莺梭》\n掷柳迁乔太有情，交交时作弄机声。\r\n洛阳三月花如锦，多少工夫织得成。\n\n作者：刘克庄",
        "《村居即事六言十首》\n有时散发松风，有时一剑秋空。\n讲易白牛溪上，题诗黄鹤楼中。\n\n作者：刘克庄",
        "《和刘原甫平山堂见寄》\n督府繁华久已阑，至今形胜可跻攀。\n山横天地苍茫外，花发池台草莽间。\n万井笙歌遗俗在，一樽风月属君闲。\n遥知为我留真赏，恨不相随暂解颜。\n\n作者：欧阳修",
        "《丰乐亭游春三首》\n红树青山日欲斜，长郊草色绿无涯。\n游人不管春将老，来往亭前踏落花。\n\n作者：欧阳修",
        "《嘲少年惜花》\n纷纷红蕊落泥沙，少年何用苦咨嗟。\r\n春风自是无情物，肯为汝惜无情花。\r\n今年花落明年好，但见花开人自老。\r\n人老不复少，花开还更新。\r\n使花如解语，应笑惜花人。\n\n作者：欧阳修",
        "《春日西湖寄谢法曹歌》\n西湖春色归，春水绿于染。\r\n群芳烂不收，东风落如糁。\r\n参军春思乱如云，白发题诗愁送春。\r\n遥知湖上一樽酒，能忆天涯万里人。\r\n万里思春尚有情，忽逢春至客心惊。\r\n雪消门外千山绿，花发江边二月晴。\r\n少年把酒逢春色，今日逢春头已白。\r\n异乡物态与人殊，惟有东风旧相识。\n\n作者：欧阳修",
        "《鼓腹无所思朝起暮归眠渊明诗也以诗定韵为十诗》\n立夏少半月，谷雨是今朝。\n梅子酸著齿，麦穗长半腰。\n天运不暂停，又将转斗杓。\n无复冬裘御，重取夏扇摇。\n\n作者：滕岑",
        "《偕仲退周南翁登曲岛山分韵得曲字》\n吴子精悍锦满腹，周郎英妙人如玉。\n凌晨樽酒惜分携，飞鞚联翩相趁逐。\n积雨新晴马气骄，振鬣长鸣踏平陆。\n村南村北枫叶赤，高田低田麦苗绿。\n坡陀磊落如培塿，一岛轩然立于独。\n平生梦寐千仞冈，第取惬心那计足。\n迢迢鸟道入青天，杳杳钟声出乔木。\n遥观疑雪复疑石，稍动始知樵与牧。\n传闻隋代高隐君，避世曾兹结茅屋。\n李菀杨枯了不闻，坐拥玉书林下读。\n灵君冠剑从飞龙，云雨苍茫手翻覆。\n瓢中但出是丰年，何惜穿崖悬一瀑。\n毳虫自得餐松诀，一扫四山寒翠秃。\n天根突兀有孤梅，道气昂藏自修竹。\n回看下界暗黄尘，蚁垤蜂房几陵谷。\n山空鸟啼尘虑绝，天寒日暮归心速。\n会当摆落悠悠谈，八极神游纵吾目。\n玉井莲花十丈开，瑶池桃子千年熟。\n廓然天地睹方圆，岂但山川见纡曲。\n已呼鸾凰作先导，岁晚期君两黄鹄。\n\n作者：黎廷瑞",
        "《寒山寺坏庄产尽为势家所夺余游天台甚为贤惜》\n寒山寺废佛灯寒，有客来游欲住难。\r\n夙世闾丘今摄郡，不妨饶舌似丰干。\n\n作者：薛师石",
        "《黄鹤楼》\n黄鹤何年去杳冥，高楼千载倚江城。\n碧云朝卷四山景，流水夜传三峡声。\n柳暗西州供骋望，草芳南浦遍离情。\n登临一晌须回首，看却乡心万感生。\n\n作者：卢郢",
        "《赤壁》\n千载周公瑾，如其在目前。\n英风挥羽扇，烈火破楼船。\n白鸟沧波上，黄州赤壁边。\n长江酹明月，更忆老坡仙。\n\n作者：戴复古",
        "《初夏游张园》\n乳鸭池塘水浅深，熟梅天气半晴阴。\r\n东园载酒西园醉，摘尽枇杷一树金。\n\n作者：戴复古",
        "《兰》\n绕亭埋石种兰芽，生怕花开不在家。\n此日溶溶春满院，柔风初破一枝花。\n\n作者：钱时",
        "《初冬梅花偷放颇多》\n清樽才了黄花债，又被梅花恼杀人。\n碎点南枝无数雪，探支东帝几分春。\n精神全向疏中足，标格端于瘦处真。\n彻夜苦吟无好语，梦随双月步溪漘。\n\n作者：戴炳",
        "《醉白堂》\n戆老新成池上堂，因忆乐天池上篇。\n乐天先识勇退早，凛凛万世清风传。\n古人中求尚难拟，自顾愚者孰可肩。\n但举当时池上物，愧今之有殊未全。\n池东无廪贮馀粟，池西无亭挥五弦。\n中无高桥跨三岛，下压鳌背浮清涟。\n其间合奏散序者，童妓百指皆婵娟。\n平无三石展湘簟，静无双鹤翘丁仙。\n雅无吴郡青版舫，游泛安便牢且坚。\n吾今谋退亦易足，池南大屋藏群编。\n一车岂若万籍富，子孙得以精覃研。\n夹堂修竹抱幽翠，森森拥槛竿逾千。\n池中所出粗可爱，芡盘菱角红白莲。\n芍药多名来江都，牡丹绝艳移洛川。\n及时花发池左右，香苞烂染朝霞鲜。\n戆老于此兴不浅，间会宾属陈芳筵。\n妖妍姬侍目嘉卉，咿哑丝竹听流泉。\n宜城酿法亦云美，诗酒仅可追前贤。\n狂吟气健薄霄汉，豪饮体放忘貂蝉。\n酒酣陶陶睡席上，醉乡何有但浩然。\n人生所适贵自适，斯适岂异白乐天。\n未能得谢已知此，得谢吾乐知谁先。\n\n作者：韩琦",
        "《登赤壁矶》\n缓寻翠竹白沙游，更挽藤梢上上头。\r\n岂有危巢与栖鹘，亦无陈迹但飞鸥。\r\n经营二顷将归老，眷恋群山为少留。\r\n百日使君何足道，空馀诗句在江楼。\n\n作者：韩驹",
        "《送董元达》\n读书不作儒生酸，跃马西入金城关。\r\n塞垣苦寒风气恶，归来面皱须眉斑。\r\n先皇召见延和殿，议论慷慨天开颜。\r\n谤书盈箧不复辩，脱身来看江南山。\r\n长江滚滚蛟龙怒，扁舟此去何当还。\r\n大梁城里定相见，玉川破屋应数间。\n\n作者：谢逸",
        "《庆全庵桃花》\n寻得桃源好避秦，桃红又见一年春。\n花飞莫遣随流水，怕有渔郎来问津。\n\n作者：谢枋得",
        "《蚕妇吟》\n子规啼彻四更时，起视蚕稠怕叶稀。\r\n不信楼头杨柳月，玉人歌舞未曾归。\n\n作者：谢枋得",
        "《扬州五咏九曲池》\n堂上平看江上山，晴光千里对凭栏。\n海门仅可一二数，云梦犹吞八九宽。\n檐外小棠阴蔽芾，壁间遗墨涕汍澜。\n人亡坐使风流尽，遗构仍须子细观。\n\n作者：苏辙",
        "《除日》\n年年最后饮屠酥，不觉年来七十馀。\n十二春秋新罢讲，五千道德适亲书。\n木经霜雪根无蠹，船出风波载本虚。\n自怪多年客箕颍，每因吾党赋归欤。\n\n作者：苏辙",
        "《幽兰花》\n李径桃蹊次第开，秾香百和袭人来。\n春风欲擅秋风巧，催出幽兰继落梅。\n\n作者：苏辙",
        "《幽兰花》\n珍重幽兰开一枝，清香耿耿听犹疑。\n定应欲较香高下，故取群芳竞发时。\n\n作者：苏辙",
        "《大雪三绝句》\n闰岁穷冬已是春，当寒却暖未宜人。\n阴风半夜催飞霰，稍净天街一尺尘。\n\n作者：苏辙",
        "《游景仁东园》\n新春甫惊蛰，草木犹未知。\r\n高人静无事，颇怪春来迟。\r\n肩舆出东郊，轻裘试朝曦。\r\n百草招生意，乔松解寒姿。\r\n尺书招友生，冠盖溢通逵。\r\n人生瞬息间，幸此休暇时。\r\n浊酒瀹浮蚁，嘉蔬荐柔荑。\r\n春来莫嫌早，春去恐莫追。\r\n公卿多王事，田野遂我私。\r\n松筠自拥蔽，里巷得游嬉。\r\n邻家并侯伯，朱门掩芳菲。\r\n畦花被锦绣，庭桧森旌旗。\r\n华堂绚金碧，叠观凝烟霏。\r\n仿佛象宫禁，萧条远喧卑。\r\n徐行日一至，何异己有之。\r\n都城闭门早，众客纷将归。\r\n垂杨返照下，归骑红尘飞。\r\n但卜永日欢，未与清夜期。\r\n人散众嚣绝，庭光星斗垂。\r\n安眠万物外，高世良在兹。\n\n作者：苏辙",
        "《冬至日作》\n羲和飞辔留不住，小儿逢节喜欲舞。\r\n人言老翁似小儿，烝豚酿酒多为具。\r\n颍川本自非吾乡，邻里十年成旧故。\r\n谁令闭户谢往还，寿酒独向儿孙举。\r\n饮罢跏趺闭双目，寂然自有安心处。\r\n心安自谓无老少，不知须发已如素。\r\n似闻钱重薪炭轻，今年九九不难数。\n\n作者：苏辙",
        "《春残》\n林端啼鴂损年芳，洞口空怜野水香。\n人与落英兼寂寞，蝶随飞絮两彷徨。\n不因花事荣枯易，未觉春工代谢忙。\n却爱晚来风日暖，绿阴十丈漾横塘。\n\n作者：罗与之",
        "《和董传留别》\n粗缯大布裹生涯，腹有诗书气自华。\r\n厌伴老儒烹瓠叶，强随举子踏槐花。\r\n囊空不办寻春马，眼乱行看择婿车。\r\n得意犹堪夸世俗，诏黄新湿字如鸦。\n\n作者：苏轼",
        "《新城道中二首（其一）》\n东风知我欲山行，吹断檐间积雨声。\r\n岭上晴云披絮帽，树头初日挂铜钲。\r\n野桃含笑竹篱短，溪柳自摇沙水清。\r\n西崦人家应最乐，煮芹烧笋饷春耕。\n\n作者：苏轼",
        "《新城道中二首（其二）》\n身世悠悠我此行，溪边委辔听溪声。\r\n散材畏见搜林斧，疲马思闻卷旆钲。\r\n细雨足时茶户喜，乱山深处长官清。\r\n人间岐路知多少，试向桑田问耦耕。\n\n作者：苏轼",
        "《宿九仙山》\n风流王谢古仙真，一去空山五百春。\r\n玉室金堂馀汉士，桃花流水失秦人。\r\n困眠一榻香凝帐，梦绕千岩冷逼身。\r\n夜半老僧呼客起，云峰缺处涌冰轮。\n\n作者：苏轼",
        "《平山堂次王居卿祠部韵》\n高会日陪山简醉，狂言屡发次公醒。\r\n酒如人面天然白，山向吾曹分外青。\r\n江上飞云来北固，槛前修竹忆南屏。\r\n六朝兴废馀丘垄，空使奸雄笑宁馨。\n\n作者：苏轼",
        "《狱中寄子由二首 · 其一》\n圣主如天万物春，小臣愚暗自亡身。\r\n百年未满先偿债，十口无归更累人。\r\n是处青山可埋骨，他时夜雨独伤神。\r\n与君世世为兄弟，又结来生未了因。\n\n作者：苏轼",
        "《狱中寄子由二首 · 其二》\n柏台霜气夜凄凄，风动琅珰月向低。\r\n梦绕云山心似鹿，魂飞汤火命如鸡。\r\n眼中犀角真吾子，身后牛衣愧老妻。\r\n百岁神游定何处，桐乡知葬浙江西。\n\n作者：苏轼",
        "《初到黄州》\n自笑平生为口忙，老来事业转荒唐。\r\n长江绕郭知鱼美，好竹连山觉笋香。\r\n逐客不妨员外置，诗人例作水曹郎。\r\n只惭无补丝毫事，尚费官家压酒囊。\n\n作者：苏轼",
        "《六月二十日夜渡海》\n参横斗转欲三更，苦雨终风也解晴。\r\n云散月明谁点缀，天容海色本澄清。\r\n空余鲁叟乘桴意，粗识轩辕奏乐声。\r\n九死南荒吾不恨，兹游奇绝冠平生。\n\n作者：苏轼",
        "《食荔支二首（其二）》\n罗浮山下四时春，卢橘杨梅次第新。\r\n日啖荔支三百颗，不妨长作岭南人。\n\n作者：苏轼",
        "《纵笔三首 · 其一》\n寂寂东坡一病翁，白发萧散满霜风。\r\n小儿误喜朱颜在，一笑那知是酒红。\n\n作者：苏轼",
        "《春夜》\n春宵一刻值千金，花有清香月有阴。\r\n歌管楼台声细细，秋千院落夜沉沉。\n\n作者：苏轼",
        "《赠黄州官妓》\n东坡五载黄州住，何事无言及李宜。\n却似西川杜工部，海棠虽好不吟诗。\n\n作者：苏轼",
        "《馈岁》\n农功各已收，岁事得相佐。\r\n为欢恐无及，假物不论货。\r\n山川随出产，贫富称小大。\r\n寘盘巨鲤横，发笼双兔卧。\r\n富人事华靡，彩绣光翻座。\r\n贫者愧不能，微挚出舂磨。\r\n官居故人少，里巷佳节过。\r\n亦欲举乡风，独唱无人和。\n\n作者：苏轼",
        "《别岁》\n故人适千里，临别尚迟迟。\r\n人行犹可复，岁行那可追。\r\n问岁安所之，远在天一涯。\r\n已逐东流水，赴海归无时。\r\n东邻酒初熟，西舍彘亦肥。\r\n且为一日欢，慰此穷年悲。\r\n勿嗟旧岁别，行与新岁辞。\r\n去去勿回顾，还君老与衰。\n\n作者：苏轼",
        "《守岁》\n欲知垂尽岁，有似赴壑蛇。\r\n修鳞半已没，去意谁能遮。\r\n况欲系其尾，虽勤知奈何。\r\n儿童强不睡，相守夜讙譁。\r\n晨鸡且勿唱，更鼓畏添挝。\r\n坐久灯烬落，起看北斗斜。\r\n明年岂无年，心事恐蹉跎。\r\n努力尽今夕，少年犹可夸。\n\n作者：苏轼",
        "《游金山寺》\n我家江水初发源，宦游直送江入海。\r\n闻道潮头一丈高，天寒尚有沙痕在。\r\n中泠南畔石盘陀，古来出没随涛波。\r\n试登绝顶望乡国，江南江北青山多。\r\n羁愁畏晚寻归楫，山僧苦留看落日。\r\n微风万顷靴文细，断霞半空鱼尾赤。\r\n是时江月初生魄，二更月落天深黑。\r\n江心似有炬火明，飞焰照山栖鸟惊。\r\n怅然归卧心莫识，非鬼非人竟何物。\r\n江山如此不归山，江神见怪警我顽。\r\n我谢江神岂得已，有田不归如江水。\n\n作者：苏轼",
        "《李思训画《长江绝岛图》》\n山苍苍，水茫茫，大孤小孤江中央。\r\n崖崩路绝猿鸟去，惟有乔木搀天长。\r\n客舟何处来，棹歌中流声抑扬。\r\n沙平风软望不到，孤山久与船低昂。\r\n峨峨两烟鬟，晓镜开新妆。\r\n舟中贾客莫漫狂，小姑前年嫁彭郎。\n\n作者：苏轼",
        "《戏作种松》\n我昔少年日，种松满东冈。\n初移一寸根，琐细如插秧。\n二年黄茅下，一一攒麦芒。\n三年出蓬艾，满山散牛羊。\n不见十馀年，想作龙蛇长。\n夜风波浪碎，朝露珠玑香。\n我欲食其膏，已伐百本桑。\n人事多乖迕，神药竟渺茫。\n朅来齐安野，夹路须髯苍。\n会开龟蛇窟，不惜斤斧疮。\n纵未得茯苓，且当拾流肪。\n釜盎百出入，皎然散飞霜。\n槁死三彭仇，澡换五谷肠。\n青骨凝绿髓，丹田发幽光。\n白发何足道，要使双瞳方。\n却后五百年，骑鹤还故乡。\n\n作者：苏轼",
        "《书鄢陵王主簿所画折枝二首 · 其一》\n论画以形似，见与儿童邻。\r\n赋诗必此诗，定非知诗人。\r\n诗画本一律，天工与清新。\r\n边鸾雀写生，赵昌花传神。\r\n何如此两幅，疏淡含精匀。\r\n谁言一点红，解寄无边春。\n\n作者：苏轼",
        "《书鄢陵王主簿所画折枝二首 · 其二》\n瘦竹如幽人，幽花如处女。\r\n低昂枝上雀，摇荡花间雨。\r\n双翎决将起，众叶纷自举。\r\n可怜采花蜂，清蜜寄两股。\r\n若人富天巧，春色入毫楮。\r\n悬知君能诗，寄声求妙语。\n\n作者：苏轼",
        "《荔支叹》\n十里一置飞尘灰，五里一堠兵火催。\r\n颠阬仆谷相枕藉，知是荔支龙眼来。\r\n飞车跨山鹘横海，风枝露叶如新采。\r\n宫中美人一破颜，惊尘溅血流千载。\r\n永元荔支来交州，天宝岁贡取之涪。\r\n至今欲食林甫肉，无人举觞酹伯游。\r\n我愿天公怜赤子，莫生尤物为疮痏。\r\n雨顺风调百谷登，民不饥寒为上瑞。\r\n君不见武夷溪边粟粒芽，前丁后蔡相笼加。\r\n争新买宠各出意，今年斗品充官茶。\r\n吾君所乏岂此物，致养口体何陋耶。\r\n洛阳相君忠孝家，可怜亦进姚黄花。\n\n作者：苏轼",
        "《赠刘景文》\n荷尽已无擎雨盖，菊残犹有傲霜枝。\r\n一年好景君须记，正是橙黄橘绿时。\n\n作者：苏轼",
        "《长江二首》\n处暑无三日，新凉直万金。\n白头更世事，青草印禅心。\n放鹤婆娑舞，听蛩断续吟。\n极知仁者寿，未必海之深。\n\n作者：苏泂",
        "《桂花》\n手种秋风碧玉成，花开如粟水沉惊。\n人间商略年年事，到底其如一字清。\n\n作者：苏泂",
        "《塘上行》\n蒲生我池中，其叶何离离。\r\n傍能行人义，莫若妾自知。\r\n众口铄黄金，使君生别离。\r\n念君去我时，独愁常苦悲。\r\n想见君颜色，感结伤心脾。\r\n念君常苦悲，夜夜愁不寐。\r\n莫以贤豪故，弃捐素所爱。\r\n莫以鱼肉贱，弃捐葱与薤。\r\n莫以麻枲贱，弃捐菅与蒯。\r\n出亦复苦愁，入亦复苦愁。\r\n边地多悲风，树木何修修。\r\n从君致独乐，延年寿千秋。\n\n作者：甄宓",
        "《咏史》\n弱冠弄柔翰，卓荦观群书。\r\n着论准过秦，作赋拟子虚。\r\n边城苦鸣镝，羽檄飞京都。\r\n虽非甲胄士，畴昔览穰苴。\r\n长啸激清风，志若无东吴。\r\n铅刀贵一割，梦想骋良图。\r\n左眄澄江湘，右盻定羌胡。\r\n功成不受爵，长揖归田庐。\n\n作者：左思",
        "《咏史》\n吾希段干木，偃息藩魏君。\r\n吾慕鲁仲连，谈笑却秦军。\r\n当世贵不羁，遭难能解纷。\r\n功成耻受赏，高节卓不群。\r\n临组不肯绁，对珪宁肯分。\r\n连玺曜前庭，比之犹浮云。\n\n作者：左思",
        "《咏史》\n济济京城内，赫赫王侯居。\r\n冠盖荫四术，朱轮竟长衢。\r\n朝集金张馆，暮宿许史庐。\r\n南邻击钟磬，北里吹笙竽。\r\n寂寂杨子宅，门无卿相舆。\r\n寥寥空宇中，所讲在玄虚。\r\n言论准宣尼，辞赋拟相如。\r\n悠悠百世后，英名擅八区。\n\n作者：左思",
        "《咏史》\n主父宦不达，骨肉还相薄。\r\n买臣困樵采，伉俪不安宅。\r\n陈平无产业，归来翳负郭。\r\n长卿还成都，壁立何寥廓。\r\n四贤岂不伟，遗烈光篇籍。\r\n当其未遇时，忧在填沟壑。\r\n英雄有迍邅，由来自古昔。\r\n何世无奇才，遗之在草泽。\n\n作者：左思",
        "《咏史》\n习习笼中鸟，举翮触四隅。\r\n落落穷巷士，抱影守空庐。\r\n出门无通路，枳棘塞中涂。\r\n计策弃不收，块若枯池鱼。\r\n外望无寸禄，内顾无斗储。\r\n亲戚还相蔑，朋友日夜疏。\r\n苏秦北游说，李斯西上书。\r\n俯仰生荣华，咄嗟复雕枯。\r\n饮河期满腹，贵足不愿余。\r\n巢林栖一枝，可为达士模。\n\n作者：左思",
        "《慷慨篇》\n衔石成痴绝，沧波万里愁。\r\n孤飞终不倦，羞逐海鸥浮。\r\n姹紫嫣红色，从知渲染难。\r\n他时好花发，认取血痕斑。\r\n慷慨歌燕市，从容作楚囚。\r\n引刀成一快，不负少年头。\r\n留得心魂在，残躯付劫灰。\r\n青磷光不灭，夜夜照燕台。\n\n作者：汪精卫",
        "《野田黄雀行》\n高树多悲风，海水扬其波。\r\n利剑不在掌，结友何须多？\r\n不见篱间雀，见鹞自投罗？\r\n罗家得雀喜，少年见雀悲。\r\n拔剑捎罗网，黄雀得飞飞。\r\n飞飞摩苍天，来下谢少年。\n\n作者：曹植",
        "《重别周尚书》\n阳关万里道，不见一人归。\r\n唯有河边雁，秋来南向飞。\n\n作者：庾信",
        "《秋暮吟望》\n小阁高栖老一枝，闲吟了不为秋悲。\r\n寒山常带斜阳色，新月偏明落叶时。\r\n烟水极天鸿有影，霜风卷地菊无姿。\r\n二更短烛三升酒，北斗低横未拟窥。\n\n作者：赵执信",
        "《阳春歌》\n长安白日照春空，绿杨结烟垂袅风。\r\n披香殿前花始红，流芳发色绣户中。\r\n绣户中，相经过。\r\n飞燕皇后轻身舞，紫宫夫人绝世歌。\r\n圣君三万六千日，岁岁年年奈乐何。\n\n作者：李白",
        "《陇上歌》\n陇上壮士有陈安，躯干虽小腹中宽，爱养将士同心肝。\r\n骣骢父马铁锻鞍，七尺大刀奋如湍，丈八蛇矛左右盘，十荡十决无当前。\r\n百骑俱出如云浮，追者千万骑悠悠。\r\n战始三交失蛇矛，十骑俱荡九骑留。\r\n弃我骣骢窜岩幽，天降大雨追者休，为我外援而悬头。\r\n西流之水东流河，一去不还奈子何！\r\n阿呼呜呼奈子乎，呜呼阿呼奈子何！\n\n作者：无名氏",
        "《地驱乐歌》\n月明光光星欲堕，欲来不来早语我。\n\n作者：无名氏",
        "《地驱歌乐辞》\n青青黄黄，雀石颓唐。槌杀野牛，押杀野羊。\r\n驱羊入谷，白羊在前。老女不嫁，踏地唤天。\r\n侧侧力力，念君无极。枕郎左臂，随郎转侧。\r\n摩捋郎须，看郎颜色。郎不念女，不可与力。\n\n作者：无名氏",
        "《子夜四时歌之夏歌二十首》\n高堂不作壁，招取四面风。吹欢罗裳开，动侬含笑容。\r\n反复华簟上，屏帐了不施。郎君未可前，等我整容仪。\r\n开春初无欢，秋冬更增凄。共戏炎暑月，还觉两情谐。\r\n春别犹春恋，夏还情更久。罗帐为谁褰，双枕何时有？\r\n叠扇放床上，企想远风来。轻袖拂华妆，窈窕登高台。\r\n含桃已中食，郎赠合欢扇。深感同心意，兰室期相见。\r\n田蚕事已毕，思妇犹苦身。当暑理絺服，持寄与行人。\r\n朝登凉台上，夕宿兰池里。乘月采芙蓉，夜夜得莲子。\r\n暑盛静无风，夏云薄暮起。携手密叶下，浮瓜沉朱李。\r\n郁蒸仲暑月，长啸出湖边。芙蓉始结叶，花艳未成莲。\r\n适见戴青幡，三春已复倾。林鹊改初调，林中夏蝉鸣。\r\n春桃初发红，惜色恐侬擿。朱夏花落去，谁复相寻觅。\r\n昔别春风起，今还夏云浮。路遥日月促，非是我淹留。\r\n青荷盖渌水，芙蓉葩红鲜。郎见欲采我，我心欲怀莲。\r\n四周芙蓉池，朱堂敝无壁。珍簟镂玉床，缱绻任怀适。\r\n赫赫盛阳月，无侬不握扇。窈窕瑶台女，冶游戏凉殿。\r\n春倾桑叶尽，夏开蚕务毕。昼夜理机缚，知欲早成匹。\r\n情知三夏熬，今日偏独甚。香巾拂玉席，共郎登楼寝。\r\n轻衣不重彩，飙风故不凉。三伏何时过，许侬红粉妆。\r\n盛暑非游节，百虑相缠绵。泛舟芙蓉湖，散思莲子间。\n\n作者：无名氏",
        "《子夜四时歌之秋歌十八首》\n风清觉时凉，明月天色高。佳人理寒服，万结砧杵劳。\r\n清露凝如玉，凉风中夜发。情人不还卧，冶游步明月。\r\n鸿雁搴南去，乳燕指北飞。征人难为思，愿逐秋风归。\r\n开窗秋月光，灭烛解罗裳。合笑帷幌里，举体兰蕙香。\r\n适忆三阳初，今已九秋暮。追逐泰始乐，不觉华年度。\r\n飘飘初秋夕，明月耀秋辉。握腕同游戏，庭含媚素归。\r\n秋夜凉风起，天高星月明。兰房竞妆饰，绮帐待双情。\r\n凉秋开窗寝，斜月垂光照。中宵无人语，罗幌有双笑。\r\n金风扇素节，玉露凝成霜。登高去来雁，惆怅客心伤。\r\n草木不常荣，憔悴为秋霜。今遇泰始世，年逢九春阳。\r\n自从别欢来，何日不相思。常恐秋叶零，无复莲条时。\r\n掘作九州池，尽是大宅里。处处种芙蓉，婉转得莲子。\r\n初寒八九月，独缠自络丝。寒衣尚未了，郎唤侬底为？\r\n秋爱两两雁，春感双双燕。兰鹰接野鸡，雉落谁当见？\r\n仰头看桐树，桐花特可怜。愿天无霜雪，梧子结千年。\r\n白露朝夕生，秋风凄长夜。忆郎须寒服，乘月捣白素。\r\n秋风入窗里，罗帐起飘扬。仰头看明月，寄情千里光。\r\n别在三阳初，望还九秋暮。恶见东流水，终年不西顾。\n\n作者：无名氏",
        "《紫骝马》\n紫骝行且嘶，双翻碧玉蹄。\r\n临流不肯渡，似惜锦障泥。\r\n白雪关山远，黄云海戍迷。\r\n挥鞭万里去，安得念春闺。\n\n作者：李白",
        "《陈留章武歌》\n陈留章武，伤腰折股。\r\n贪人败类，秽我明主。\n\n作者：无名氏",
        "《狐非狐歌》\n狐非狐，貉非貉，焦梨狗子啮断索。\n\n作者：无名氏",
        "《青雀子歌》\n可怜青雀子，飞入邺城里。\r\n作巢犹未成，举头失乡里。\r\n寄言与父母，看好新妇子。\n\n作者：无名氏",
        "《凉州乐二首》\n【其一】\r\n远游武威郡，遥望姑臧城。\r\n车马相交错，歌吹日纵横。\r\n【其二】\r\n路出玉门关，城接龙城坂。\r\n但事弦歌乐，谁道山川远！\n\n作者：温子昇",
        "《白鼻騧》\n少年多好事，揽辔向西都。相逢狭斜路，驻马诣当垆。\n\n作者：温子昇",
        "《临平道中》\n风蒲猎猎弄轻柔，欲立蜻蜓不自由。\r\n五月临平山下路，藕花无数满汀洲。\n\n作者：道潜",
        "《乌夜啼》\n远望千里烟，隐当在欢家。\r\n欲飞无两翅，当奈独思何。\n\n作者：无名氏",
        "《青溪小姑曲》\n开门白水，侧近桥梁。小姑所居，独处无郎。\n\n作者：无名氏",
        "《白石郎曲》\n白石郎，临江居。前导江伯后从鱼。\r\n积石如玉，列松如翠。郎艳独绝，世无其二。\n\n作者：无名氏",
        "《神弦歌 · 问苍天》\n新历数，顺治朝，岁在戊子；九月秋，十七日，嘉会良时。\r\n击神鼓，扬灵旗，乡邻赛社；老逸民，剃白发，也到丛祠。\r\n椒作栋，桂为楣，唐修晋建；碧和金，丹间粉，画壁精奇。\r\n貌赫赫，气扬扬，福德名位；山之珍，海之宝，总掌无遗。\r\n超祖祢，迈君师，千人上寿；焚郁兰，奠清醑，夺户争墀。\r\n草笠底，有一人，掀须长叹：贫者贫，富者富，造命奚为？\r\n我与尔，较生辰，同月同日，囊无钱，灶断火，不啻乞儿。\r\n六十岁，花甲周，桑榆暮矣；乱离人，太平犬，未有亨期。\r\n称玉斝，坐琼筵，尔飡我看；谁为灵，谁为蠢，贵贱失宜。\r\n臣稽首，叫九阍，开聋启聩；宣命司，检禄籍，何故差池。\r\n金阙远，紫金高，苍天梦梦；迎神来，送神去，舆马风驰。\r\n歌舞罢，鸡豚收，须臾社散；倚枯槐，对斜日，独自凝思。\r\n浊享富，清享名，或分两例；内才多，外财少，应不同规。\r\n热似火，福德君，庸人父母；冷如冰，文昌帝，秀士宗师。\r\n神有短，圣有亏，谁能足愿；地难填，天难补，造化如斯。\r\n释尽了，胸中愁，欣欣微笑；江自流，云自卷，我又何疑。\n\n作者：孔尚任",
        "《宿阿曲》\n苏林开天门，赵尊闭地户。\r\n神灵亦道同，真官今来下。\n\n作者：无名氏",
        "《道君曲》\n中庭有树，自语梧桐，推枝布叶。\n\n作者：无名氏",
        "《圣郎曲》\n左亦不佯佯，右亦不翼翼。仙人在郎旁，玉女在郎侧。酒无沙糖味，为他同颜色。\n\n作者：无名氏",
        "《娇女诗》\n北游临河海，遥望中菰菱。\r\n芙蓉发盛华，渌水清且澄。\r\n弦歌奏声节，仿佛有余音。\r\n蹀躞越桥上，河水东西流。\r\n上有神仙居，下有西流鱼。\r\n行不独自去，三三两两俱。\n\n作者：无名氏",
        "《湖就姑曲》\n赤山湖就头，孟阳二三月，绿蔽贲荇薮。\r\n湖就赤山矶，大姑大湖东，仲姑居湖西。\n\n作者：无名氏",
        "《姑恩曲》\n明姑遵八风，藩霭云日中，前导陆离兽，后从朱鸟麟凤凰。\r\n苕苕山头柏，冬夏叶不衰。独当被天恩，枝叶华葳蕤。\n\n作者：无名氏",
        "《采莲童曲》\n【其一】\r\n泛舟采菱叶，过摘芙蓉花。\r\n扣楫命童侣，齐声采莲歌。\r\n【其二】\r\n东湖扶菰童，西湖采菱芰。\r\n不持歌作乐，为持解愁思。\n\n作者：无名氏",
        "《明下童》\n走马上前阪，石子弹马蹄。不惜弹马蹄，但惜马上儿。\r\n陈孔骄赭白，路郎乘班骓。徘徊射堂头，望门不欲归。\n\n作者：无名氏",
        "《同生曲》\n人生不满百，常抱千岁忧。\r\n早知人命促，秉烛夜行游。\r\n岁月如流迈，行已及素秋。\r\n蟋蟀鸣空堂，感怅令人忧。\n\n作者：无名氏",
        "《懊侬歌》\n江陵去扬州，三千三百里。\r\n已行一千三，还有二千在。\n\n作者：无名氏",
        "《懊侬歌》\n我与欢相怜，约誓底言者？常叹负情人，郎今果成诈。\r\n月落天欲曙，能得几时眠。凄凄下床去，侬病不能言。\n\n作者：无名氏",
        "《读曲歌》\n打杀长鸣鸡，弹去乌臼鸟。愿得连冥不复曙，一年都一晓。\r\n一夕就郎宿，通夜语不息。黄蘖万里路，道苦真无极。\n\n作者：无名氏",
        "《子夜歌》\n【其一】\r\n落日出前门，瞻瞩见子度。\r\n冶容多姿鬓，芳香已盈路。\r\n【其二】\r\n芳是香所为，冶容不敢堂。\r\n天不夺人愿，故使侬见郎。\r\n【其三】\r\n宿昔不梳头，丝发被两肩。\r\n婉伸郎膝上，何处不可怜。\r\n【其四】\r\n自从别欢来，奁器了不开。\r\n头乱不敢理，粉拂生黄衣。\r\n【其五】\r\n崎岖相怨慕，始获风云通。\r\n玉林语石阙，悲思两心同。\r\n【其六】\r\n见娘喜容媚，愿得结金兰。\r\n空织无经纬，求匹理自难。\r\n【其七】\r\n始欲识郎时，两心望如一。\r\n理丝入残机，何悟不成匹。\r\n【其八】\r\n前丝断缠绵，意欲结交情。\r\n春蚕易感化，丝子已复生。\r\n【其九】\r\n今夕已欢别，合会在何时？\r\n明灯照空局，悠然未有期。\r\n【其十】\r\n自从别郎来，何日不咨嗟。\r\n黄檗郁成林，当奈苦心多。\r\n【其十一】\r\n高山种芙蓉，复经黄檗坞。\r\n果得一莲时，流离婴辛苦。\r\n【其十二】\r\n朝思出前门，暮思还后渚。\r\n语笑向谁道，腹中阴忆汝。\r\n【其十三】\r\n揽枕北窗卧，郎来就侬嬉。\r\n小喜多唐突，相怜能几时。\r\n【其十四】\r\n驻箸不能食，蹇蹇步闱里。\r\n投琼著局上，终日走博子。\r\n【其十五】\r\n郎为傍人取，负侬非一事。\r\n摛门不安横，无复相关意。\r\n【其十六】\r\n年少当及时，嗟跎日就老。\r\n若不信侬语，但看霜下草。\r\n【其十七】\r\n绿揽迮题锦，双裙今复开。\r\n已许腰中带，谁共解罗衣。\r\n【其十八】\r\n常虑有贰意，欢今果不齐。\r\n枯鱼就浊水，长与清流乖。\r\n【其十九】\r\n欢愁侬亦惨，郎笑我便喜。\r\n不见连理树，异根同条起。\r\n【其二十】\r\n感欢初殷勤，叹子后辽落。\r\n打金侧玳瑁，外艳里怀薄。\r\n【其二十一】\r\n别后涕流连，相思情悲满。\r\n忆子腹糜烂，肝肠尺寸断。\r\n【其二十二】\r\n道近不得数，遂致盛寒违。\r\n不见东流水。何时复西归。\r\n【其二十三】\r\n谁能思不歌，谁能饥不食。\r\n日冥当户倚，惆怅底不亿。\r\n【其二十四】\r\n揽裙未结带，约眉出前窗。\r\n罗裳易飘扬，小开骂春风。\r\n【其二十五】\r\n举酒待相劝，酒还杯亦空。\r\n愿因微觞会，心感色亦同。\r\n【其二十六】\r\n夜觉百思缠，忧叹涕流襟。\r\n徒怀倾筐情，郎谁明侬心。\r\n【其二十七】\r\n侬年不及时，其于作乖离。\r\n素不如浮萍，转动春风移。\r\n【其二十八】\r\n夜长不得眠，转侧听更鼓。\r\n无故欢相逢，使侬肝肠苦。\r\n【其二十九】\r\n欢从何处来？端然有忧色。\r\n三唤不一应，有何比松柏？\r\n【其三十】\r\n念爱情慊慊，倾倒无所惜。\r\n重帘持自鄣，谁知许厚薄。\r\n【其三十一】\r\n气清明月朗，夜与君共嬉。\r\n郎歌妙意曲，侬亦吐芳词。\r\n【其三十二】\r\n惊风急素柯，白日渐微蒙。\r\n郎怀幽闺性，侬亦恃春容。\r\n【其三十三】\r\n夜长不得眠，明月何灼灼。\r\n想闻散唤声，虚应空中诺。\r\n【其三十四】\r\n人各既畴匹，我志独乖违。\r\n风吹冬帘起，许时寒薄飞。\r\n【其三十五】\r\n我念欢的的，子行由豫情。\r\n雾露隐芙蓉，见莲不分明。\r\n【其三十六】\r\n侬作北辰星，千年无转移。\r\n欢行白日心，朝东暮还西。\r\n【其三十七】\r\n怜欢好情怀，移居作乡里。\r\n桐树生门前，出入见梧子。\r\n【其三十八】\r\n遣信欢不来，自往复不出。\r\n金铜作芙蓉，莲子何能实。\r\n【其三十九】\r\n初时非不密，其后日不如。\r\n回头批栉脱，转觉薄志疏。\r\n【其四十】\r\n寝食不相忘，同坐复俱起。\r\n玉藕金芙蓉，无称我莲子。\r\n【其四十一】\r\n恃爱如欲进，含羞未肯前。\r\n口朱发艳歌，玉指弄娇弦。\r\n【其四十二】\r\n朝日照绮钱，光风动纨素。\r\n巧笑茜两犀，美目扬双蛾。\n\n作者：子夜",
        "《上阳白发人》\n上阳人，上阳人，红颜暗老白发新。\r\n绿衣监使守宫门，一闭上阳多少春。\r\n玄宗末岁初选入，入时十六今六十。\r\n同时采择百馀人，零落年深残此身。\r\n忆昔吞悲别亲族，扶入车中不教哭。\r\n皆云入内便承恩，脸似芙蓉胸似玉。\r\n未容君王得见面，已被杨妃遥侧目。\r\n妒令潜配上阳宫，一生遂向空房宿。\r\n宿空房，秋夜长，夜长无寐天不明。\r\n耿耿残灯背壁影，萧萧暗雨打窗声。\r\n春日迟，日迟独坐天难暮。\r\n宫莺百啭愁厌闻，梁燕双栖老休妒。\r\n莺归燕去长悄然，春往秋来不记年。\r\n唯向深宫望明月，东西四五百回圆。\r\n今日宫中年最老，大家遥赐尚书号。\r\n小头鞵履窄衣裳，青黛点眉眉细长。\r\n外人不见见应笑，天宝末年时世妆。\r\n上阳人，苦最多。\r\n少亦苦，老亦苦，少苦老苦两如何！\r\n君不见昔时吕向美人赋，又不见今日上阳白发歌！\n\n作者：白居易",
        "《重别李评事》\n莫道秋江离别难，舟船明日是长安。\r\n吴姬缓舞留君醉，随意青枫白露寒。\n\n作者：王昌龄",
        "《题洛阳朝元宫》\n宫门寂寂锁祥烟，古迹灵踪尚俨然。\r\n云罩连枝烹药鼎，霞生灵井溉丹泉。 \r\n日魂炼就华胥国，月魄收将不夜天。\r\n紫诏师真归去后，未知孰继大罗仙。\n\n作者：谭处端",
        "《游灵山寺》\n闲闲云水访禅林，密密琅玕映碧岑。\r\n玉柱峰高尘不染，灵山寺隐境难寻。\r\n媾交白雪匀铺玉，间隔黄花乱点金。\r\n清澈古潭秋静夜，桂华独现本来心。\n\n作者：谭处端",
        "《赠杨姑》\n投玄八十道姑杨，一朵琼花秋后芳。\r\n玉盏满添清净水，金炉须爇慧灵香。 \r\n如今已获将来福，从此何疑过去殃。\r\n寂湛虚堂无挂碍，自然宝鼎现霞光。\n\n作者：谭处端",
        "《竹杖歌》\n一条拄杖名无着，节节辉辉光灼灼。\r\n伟矣虚心直又端，里头都是灵丹药。\r\n不摇不动自清闲，应物随机能做作。\r\n海上专寻知友来，兀谁堪可为依托。\r\n昨宵梦里见诸虬，内有四虬能跳跃。\r\n杖一引，移一脚，顶中迸断银丝索。\r\n攒眉露目震精神，吐出灵珠光闪烁。\r\n明焰挑来共乐然，白云不负红霞约。\n\n作者：王喆",
        "《杜鹃行》\n巫山窈窕青云端，葛藟蔓蔓春风寒。\r\n幽泉潺湲叩哀玉，碧花飞落红锦湍。\r\n鼪鼯腾烟鸟啄木，江妃婵媛倚修竹。\r\n荫松籍草香杜蘅，浩歌长啸伤春目。\r\n杜宇一声裂石纹，仰天啼血染白云。\r\n荣柯芳树多变色，百鸟哀噪求其群。\r\n莫将万事穷神理，雀蛤鸠鹰递悲喜。\r\n当日金堂玉几人，羽毛摧剥空山里。\r\n鱼凫鳖令几岁年，卧龙跃马俱茫然。\r\n惟应携手阳台女，楚壁淋漓一问天。\n\n作者：陈子龙",
        "《无题》\n自古和戎有大权，未闻函首可安边。\r\n生灵肝脑空涂地，祖父冤雠共戴天。\r\n晁错已诛终叛汉，于期未遣尚存燕。\r\n庙堂自谓万全策，却恐防胡未必然。\n\n作者：无名氏",
        "《论岳飞词》\n将军佳作世争传，三十功名路八千。\r\n一种壮怀能蕴藉，诸君细读小重山。\n\n作者：缪钺",
        "《己酉岁九月九日》\n靡靡秋已夕，凄凄风露交。\r\n蔓草不复荣，园木空自凋。\r\n清气澄馀滓，杳然天界高。\r\n哀蝉无留响，丛雁鸣云霄。\r\n万化相寻绎，人生岂不劳？\r\n从古皆有没，念之中心焦。\r\n何以称我情？浊酒且自陶。\r\n千载非所知，聊以永今朝。\n\n作者：陶渊明",
        "《避事》\n多凭乖巧讨便宜，我讨便宜便是痴。\r\n繁日无绳那得住？待天倚杵是何时？\r\n随缘冷暖开怀酒，懒算输赢信手棋。\r\n七尺形骸一邱土，任他评论是和非。\n\n作者：唐寅",
        "《赠人游二首》\n功名何必苦追疑？心事从来天可知。\r\n但得甘棠培植好，春阴无不寄相思。\r\n近来歧路莫追疑，南北东西未可知？\r\n但使从前无愧责，不须去后有人思。\n\n作者：唐寅",
        "《百忍歌》\n百忍歌，百忍歌，人生不忍将奈何？\r\n我今与汝歌百忍，汝当拍手笑呵呵！\r\n朝也忍，暮也忍；耻也忍，辱也忍；\r\n苦也忍，痛也忍；饥也忍，寒也忍；\r\n欺也忍，怒也忍；是也忍，非也忍；\r\n方寸之间当自省。\r\n道人何处未归来，痴云隔断须弥顶；\r\n脚尖踢出一字关，万里西风吹月影；\r\n天风冷冷山月白，分明照破无为镜。\r\n心花散，性地稳，得到此时梦初醒。\r\n君不见如来割身痛也忍，孔子绝粮饥也忍；\r\n韩信胯下辱也忍，闵子单衣寒也忍；\r\n师德唾面羞也忍，刘宽污衣怒也忍；\r\n不疑诬金欺也忍，张公九世百般忍；\r\n好也忍，歹也忍，都向心头自思忖。\r\n囫囵吞却慄棘蓬，恁百忍歌，歌百忍；\r\n忍是大人之气量，忍是君子之根本；\r\n能忍夏不热，能忍冬不冷：\r\n能忍贫亦乐，能忍寿亦永；\r\n贵不忍则倾，富不忍则损；\r\n不忍小事变大事，不忍善事终成恨；\r\n父子不忍失慈孝，兄弟不忍失爱敬；\r\n朋友不忍失义气，夫妇不忍多争竞；\r\n刘伶败了名，只为酒不忍；\r\n陈灵灭了国，只为色不忍；\r\n石崇破了家，只为财不忍；\r\n项羽送了命，只为气不忍；\r\n如今犯罪人，都是不知忍；\r\n古来创业人，谁个不是忍。\r\n百忍歌，歌百忍；\r\n仁者忍人所难忍，智者忍人所不忍。\r\n思前想后忍之方，装聋作哑忍之准；\r\n忍字可以走天下，忍字可以结邻近；\r\n忍得淡泊可养神，忍得饥寒可立品；\r\n忍得勤苦有馀积，忍得荒淫无疾病；\r\n忍得骨肉存人伦，忍得口腹全物命；\r\n忍得语言免是非，忍得争斗消仇憾；\r\n忍得人骂不回口，他的恶口自安靖；\r\n忍得人打不回手，他的毒手自没劲；\r\n须知忍让真君子，莫说忍让是愚蠢；\r\n忍时人只笑痴呆，忍过人自知修省；\r\n就是人笑也要忍，莫听人言便不忍；\r\n世间愚人笑的忍，上天神明重的忍；\r\n我若不是固要忍，人家不是更要忍；\r\n事来之时最要忍，事过之后又要忍；\r\n人生不怕百个忍，人生只怕一不忍；\r\n不忍百福皆雪消，一忍万祸皆灰烬。\n\n作者：唐寅",
        "《闲中歌》\n人生七十古来有，处世谁能得长久？\r\n光阴真是过隙驹，绿鬓看看成皓首。\r\n积金到斗都是闲，几人买断鬼门关。\r\n不将尊酒送歌舞，徒把铅汞烧金丹。\r\n白日升天无此理，毕竟有生还有死。\r\n眼前富贵一枰棋，身后功名半张纸。\r\n古稀彭祖寿最多，八百岁后还如何？\r\n请君与我舞且歌，生死寿夭皆由他。\n\n作者：唐寅",
        "《世情歌》\n浅浅水，长长流，来无尽，去无休；\r\n翻海狂风吹白浪，接天尾闾吸不收。\r\n即如我辈住人世，何荣何辱？何乐何忧？\r\n有时邯郸梦一枕，有时华胥酒一瓯。\r\n古今兴亡付诗卷，胜负得失旧松楸，\r\n清风明月用不竭，高山流水情相投，\r\n瞑荚自晦朔，兰菊自春秋；我今视昔亦复尔，后来还与今时伴。\r\n君不见，东家暴富十头牛；\r\n又不见，西家暴贵万户侯；\r\n雄声赫势掀九州，有如洪涛汹涌，世界欲动天将浮。\r\n忽然一日风打舟，断蓬绝梗无少留；\r\n桑田变海海为洲，昔时声势空喧啾。\r\n呜呼！何如浅浅水长长流？\n\n作者：唐寅",
        "《白发》\n清朝揽明镜，元首有华丝；\r\n怆然百感兴，雨泣忽成悲。\r\n忧思固逾度，荣卫岂及衰；\r\n夭寿不疑天，功名须壮时。\r\n凉风中夜发，皓月经天驰；\r\n君子重言行，努力以自私。\n\n作者：唐寅",
        "《梅岭三章》\n【其一】\r\n断头今日意如何？创业艰难百战多。\r\n此去泉台招旧部 ，旌旗十万斩阎罗。\r\n【其二】\r\n南国烽烟正十年，此头须向国门悬。\r\n后死诸君多努力，捷报飞来当纸钱。\r\n【其三】\r\n投身革命即为家，血雨腥风应有涯。\r\n取义成仁今日事，人间遍种自由花。\n\n作者：陈毅",
        "《青松》\n大雪压青松，青松挺且直。\r\n要知松高洁，待到雪化时。\n\n作者：陈毅",
        "《绿窗偶成》\n病眼看花愁思深，幽窗独坐抚瑶琴。\r\n黄鹂亦似知人意，柳外时时弄好音。\n\n作者：董小宛",
        "《一柄象牙彩蝶》\n独坐枫林下，云峰映落辉。\r\n松径丹霞染，幽壑白云归。\n\n作者：董小宛",
        "《同心歌》\n妾乘油壁车，郎骑青骢马。 \r\n何处结同心，西陵松柏下。\n\n作者：苏小小",
        "《无题》\n一曲霓裳奏不成，强来别院听瑶笙。\r\n开帘顿觉春风暖，满纸淋漓白云声。\n\n作者：杨玉香",
        "《无题》\n往事凄凉似梦中，香奁人去玉台空。\r\n伤心最是秦淮月，还对深闺烛影红。\n\n作者：林景清",
        "《秋闺词 · 其八》\n小庭如水月明秋，天远窗虚人自愁。\r\n多少深思书不尽，要知都在我心头。\n\n作者：董小宛",
        "《杨花》\n轻风淡丽绣帘垂，婀娜帘开花亦随。\r\n春草先笼红芍药，雕栏多分白棠梨。\r\n黄鹂梦化原无晓，杜宇声消不上枝。\r\n杨柳杨花皆可恨，相思无奈雨丝丝。\n\n作者：柳如是",
        "《怆别》\n病骨淹长昼，王生曾见怜。\r\n时时对兰竹，夜夜集诗篇。\r\n寒雨三江信，秋风一夜眠。\r\n深闺无个事，终日望归船。\n\n作者：马湘兰",
        "《延秀阁和顾太湖韵》\n飞阁凌云向水开，好风明月自将来。\r\n千江练色明书幌，万叠岚光拂酒杯。\r\n何处笛声梅正落，谁家尺素雁初回。\r\n芳尊竟日群公坐，得侍登高作赋才。\n\n作者：马湘兰",
        "《赋得自君之出矣二首》\n【其一】\r\n自君之出矣，怕听侍儿歌。\r\n歌入离人耳，青衫泪点多。\r\n【其二】\r\n自君之出矣，不共举琼卮。\r\n酒是消愁物，能消几个时？\n\n作者：马湘兰",
        "《奉和诸社长小园看牡丹枉赠之作二首》\n【其一】\r\n露滋绣萼弄轻寒，把酒同君带笑看。\r\n忆昔汉宫人去远，阿谁今倚玉阑干。\r\n【其二】\r\n春风帘幕赛花神，别后相思入梦频。\r\n楼阁新成花欲语，梦中谁是画眉人。\n\n作者：马湘兰",
        "《楚辞 · 九章 · 其三 · 哀郢》\n皇天之不纯命兮，何百姓之震愆？\r\n民离散而相失兮，方仲春而东迁。\r\n去故乡而就远兮，遵江夏以流亡。\r\n出国门而轸怀兮，甲之朝吾以行。\r\n发郢都而去闾兮，荒忽其焉极？\r\n楫齐扬以容与兮，哀见君而不再得。\r\n望长楸而太息兮，涕淫淫其若霰。\r\n过夏首而西浮兮，顾龙门而不见。\r\n心婵媛而伤怀兮，眇不知其所跖。\r\n顺风波以从流兮，焉洋洋而为客。\r\n凌阳侯之泛滥兮，忽翱翔之焉薄。\r\n心絓结而不解兮，思蹇产而不释。\r\n将运舟而下浮兮，上洞庭而下江。\r\n去终古之所居兮，今逍遥而来东。\r\n羌灵魂之欲归兮，何须臾而忘反。\r\n背夏浦而西思兮，哀故都之日远。\r\n登大坟以远望兮，聊以舒吾忧心。\r\n哀州土之平乐兮，悲江介之遗风。\r\n当陵阳之焉至兮，淼南渡之焉如？\r\n曾不知夏之为丘兮，孰两东门之可芜？\r\n心不怡之长久兮，忧与愁其相接。\r\n惟郢路之辽远兮，江与夏之不可涉。\r\n忽若去不信兮，至今九年而不复。\r\n惨郁郁而不通兮，蹇侘傺而含戚。\r\n外承欢之汋约兮，谌荏弱而难持。\r\n忠湛湛而愿进兮，妒被离而鄣之。\r\n尧舜之抗行兮，了杳杳而薄天。\r\n众谗人之嫉妒兮，被以不慈之伪名。\r\n憎愠惀之修美兮，好夫人之康慨。\r\n众踥蹀而日进兮，美超远而逾迈。\r\n乱曰：曼余目以流观兮，冀壹反之何时。\r\n鸟飞反故乡兮，狐死必首丘。\r\n信非吾罪而弃逐兮，何日夜而忘之！\n\n作者：屈原",
        "《春别诗四首》\n翻莺度燕双比翼，杨柳千条共一色。\r\n但看陌上携手归，谁能对此空相忆。\r\n\r\n幽宫积草自芳菲，黄鸟芳树情相依。\r\n争风竞日常闻响，重花叠叶不通飞。\r\n当知此时动妾思，惭使罗袂拂君衣。\r\n\r\n江东大道日华春，垂杨挂柳扫清尘。\r\n淇水昨送泪沾巾，红妆宿昔已应新。\r\n\r\n衔悲揽涕别心知，桃花李花任风吹。\r\n本知人心不似树，何意人别似花离。\n\n作者：萧子显",
        "《之宣城郡出新林浦向板桥》\n江路西南永，归流东北骛。\r\n天际识归舟，云中辨江树。\r\n旅思倦摇摇，孤游昔已屡。\r\n既欢怀禄情，复协沧洲趣。\r\n嚣尘自兹隔，赏心于此遇。\r\n虽无玄豹姿，终隐南山雾。\n\n作者：谢脁",
        "《墨梅》\n画师不作粉脂面，却恐傍人嫌我真。\r\n相逢莫道不相识，夏馥从来琢玉人。\n\n作者：赵秉文",
        "《寄王学士子端》\n寄语雪溪王处士，年来多病复何如？\r\n浮云世态纷纷变，秋草人情日日疏。\r\n李白一杯人影月，郑虔三绝画诗书。\r\n情知不得文章力，乞与黄华作隐居。\n\n作者：赵秉文",
        "《重赠卢谌》\n握中有悬璧，本自荆山璆。\r\n惟彼太公望，昔在渭滨叟。\r\n邓生何感激，千里来相求。\r\n白登幸曲逆，鸿门赖留侯。\r\n重耳任五贤，小白相射钩。\r\n苟能隆二伯，安问党与仇？\r\n中夜抚枕叹，相与数子游。\r\n吾衰久矣夫，何其不梦周？\r\n谁云圣达节，知命故不忧？\r\n宣尼悲获麟，西狩涕孔丘。\r\n功业未及建，夕阳忽西流。\r\n时哉不我与，去乎若云浮。\r\n朱实陨劲风，繁英落素秋。\r\n狭路倾华盖，骇驷摧双辀。\r\n何意百炼刚，化为绕指柔。\n\n作者：刘琨",
        "《无题》\n前尘往事断肠诗，侬为君痴君不知。\r\n莫道世间真意少，自古人间多情痴。\n\n作者：无名氏",
        "《红豆词》\n滴不尽相思血泪抛红豆，开不完春柳春花满画楼。\r\n睡不稳纱窗风雨黄昏后，忘不了新愁与旧愁。\r\n咽不下玉粒金莼噎满喉，照不见菱花镜里形容瘦。\r\n展不开眉头，挨不明更漏。\r\n恰似遮不住的青山隐隐，流不断的绿水悠悠。\n\n作者：曹雪芹",
        "《慈姥矶》\n暮烟起遥岸，斜日照安流。\r\n一同心赏夕，暂解去乡忧。\r\n野岸平沙合，连山远雾浮。\r\n客悲不自已，江上望归舟。\n\n作者：何逊",
        "《钓台题壁》\n不是樽前爱惜身，佯狂难免假成真。\r\n曾因酒醉鞭名马，生怕情多累美人。\r\n劫数东南天作孽，鸡鸣风雨海扬尘。\r\n悲歌痛哭终何补，义士纷纷说帝秦。\n\n作者：郁达夫",
        "《三月晦日偶题》\n节物相催各自新，痴心儿女挽留春。\r\n芳菲歇去何须恨，夏木阴阴正可人。\n\n作者：秦观",
        "《春日醉起言志》\n处世若大梦，胡为劳其生？\r\n所以终日醉，颓然卧前楹。\r\n觉来眄庭前，一鸟花间鸣。\r\n借问此何时？春风语流莺。\r\n感之欲叹息，对酒还自倾。\r\n浩歌待明月，曲尽已忘情。\n\n作者：李白",
        "《秋兴八首》\n【其一】\r\n玉露凋伤枫树林，巫山巫峡气萧森。\r\n江间波浪兼天涌，塞上风云接地阴。\r\n丛菊两开他日泪，孤舟一系故园心。\r\n寒衣处处催刀尺，白帝城高急暮砧。\r\n【其二】\r\n夔府孤城落日斜，每依北斗望京华。\r\n听猿实下三声泪，奉使虚随八月槎。\r\n画省香炉违伏枕，山楼粉堞隐悲笳。\r\n请看石上藤萝月，已映洲前芦荻花。\r\n【其三】\r\n千家山郭静朝晖，日日江楼坐翠微。\r\n信宿渔人还泛泛，清秋燕子故飞飞。\r\n匡衡抗疏功名薄，刘向传经心事违。\r\n同学少年多不贱，五陵衣马自轻肥。\r\n【其四】\r\n闻道长安似弈棋，百年世事不胜悲。\r\n王侯第宅皆新主，文武衣冠异昔时。\r\n直北关山金鼓振，征西车马羽书驰。\r\n鱼龙寂寞秋江冷，故国平居有所思。\r\n【其五】\r\n蓬莱宫阙对南山，承露金茎霄汉间。\r\n西望瑶池降王母，东来紫气满函关。\r\n云移雉尾开宫扇，日绕龙鳞识圣颜。\r\n一卧沧江惊岁晚，几回青琐点朝班。\r\n【其六】\r\n瞿塘峡口曲江头，万里风烟接素秋。\r\n花萼夹城通御气，芙蓉小苑入边愁。\r\n珠帘绣柱围黄鹄，锦缆牙樯起白鸥。\r\n回首可怜歌舞地，秦中自古帝王州。\r\n【其七】\r\n昆明池水汉时功，武帝旌旗在眼中。\r\n织女机丝虚夜月，石鲸鳞甲动秋风。\r\n波漂菰米沉云黑，露冷莲房坠粉红。\r\n关塞极天惟鸟道，江湖满地一渔翁。\r\n【其八】\r\n昆吾御宿自逶迤，紫阁峰阴入渼陂。\r\n香稻啄馀鹦鹉粒，碧梧栖老凤凰枝。\r\n佳人拾翠春相问，仙侣同舟晚更移。\r\n彩笔昔曾干气象，白头吟望苦低垂。\n\n作者：杜甫",
        "《秋日偶成》\n闲来无事不从容，睡觉东窗日已红。\r\n万物静观皆自得，四时佳兴与人同。\r\n道通天地有形外，思入风云变态中。\r\n富贵不淫贫贱乐，男儿到此是豪雄。\n\n作者：程颢",
        "《移居二首 ·  其一》\n昔欲居南村，非为卜其宅。\r\n闻多素心人，乐与数晨夕。\r\n怀此颇有年，今日从兹役。\r\n敝庐何必广，取足蔽床席。\r\n邻曲时时来，抗言谈在昔。\r\n奇文共欣赏，疑义相与析。\n\n作者：陶渊明",
        "《四时》\n春水满四泽，夏云多奇峰。\r\n秋月扬明晖，冬岭秀寒松。\n\n作者：陶渊明",
        "《与胡兴安夜别》\n居人行转轼，客子暂维舟。\r\n念此一筵笑，分为两地愁。\r\n露湿寒塘草，月映清淮流。\r\n方抱新离恨，独守故园秋。\n\n作者：何逊",
        "《诸人共游周家墓柏下》\n今日天气佳，清吹与鸣弹。\r\n感彼柏下人，安得不为欢？\r\n清歌散新声，绿酒开芳颜。\r\n未知明日事，余襟良已殚。\n\n作者：陶渊明",
        "《饮酒二十首》\n【其一】\r\n衰荣无定在，彼此更共之。\r\n邵生瓜田中，宁似东陵时！\r\n寒暑有代谢，人道每如兹。\r\n达人解其会，逝将不复疑；\r\n忽与一觞酒，日夕欢相持。\r\n【其二】\r\n积善云有报，夷叔在西山。\r\n善恶苟不应，何事空立言！\r\n九十行带索，饥寒况当年。\r\n不赖固穷节，百世当谁传。\r\n【其三】\r\n道丧向千载，人人惜其情。\r\n有酒不肯饮，但顾世间名。\r\n所以贵我身，岂不在一生？\r\n一生复能几，倏如流电惊。\r\n鼎鼎百年内，持此欲何成！\r\n【其四】\r\n栖栖失群鸟，日暮犹独飞。\r\n徘徊无定止，夜夜声转悲。\r\n厉响思清远，去来何依依。\r\n因值孤生松，敛翮遥来归。\r\n劲风无荣木，此荫独不衰。\r\n托身已得所，千载不相违。\r\n【其五】\r\n结庐在人境，而无车马喧。\r\n问君何能尔？心远地自偏。\r\n采菊东篱下，悠然见南山。\r\n山气日夕佳，飞鸟相与还。\r\n此中有真意，欲辨已忘言。\r\n【其六】\r\n行止千万端，谁知非与是。\r\n是非苟相形，雷同共誉毁。\r\n三季多此事，达士似不尔。\r\n咄咄俗中愚，且当从黄绮。\r\n【其七】\r\n秋菊有佳色，裛露掇其英。\r\n泛此忘忧物，远我遗世情。\r\n一觞虽独进，杯尽壶自倾。\r\n日入群动息，归鸟趋林鸣。\r\n啸傲东轩下，聊复得此生。\r\n【其八】\r\n青松在东园，众草没其姿。\r\n凝霜殄异类，卓然见高枝。\r\n连林人不觉，独树众乃奇。\r\n提壶抚寒柯，远望时复为。\r\n吾生梦幻间，何事绁尘羁。\r\n【其九】\r\n清晨闻叩门，倒裳往自开。\r\n问子为谁欤？田父有好怀。\r\n壶浆远见候，疑我与时乖。\r\n褴缕茅檐下，未足为高栖。\r\n一世皆尚同，愿君汩其泥。\r\n深感父老言，禀气寡所谐。\r\n纡辔诚可学，违己讵非迷。\r\n且共欢此饮，吾驾不可回。\r\n【其十】\r\n在昔曾远游，直至东海隅。\r\n道路迥且长，风波阻中涂。\r\n此行谁使然？似为饥所驱。\r\n倾身营一饱，少许便有馀。\r\n恐此非名计，息驾归闲居。\r\n【其十一】\r\n颜生称为仁，荣公言有道。\r\n屡空不获年，长饥至于老。\r\n虽留身后名，一生亦枯槁。\r\n死去何所知，称心固为好。\r\n客养千金躯，临化消其宝。\r\n裸葬何必恶，人当解意表。\r\n【其十二】\r\n长公曾一仕，壮节忽失时；\r\n杜门不复出，终身与世辞。\r\n仲理归大泽，高风始在兹。\r\n一往便当已，何为复狐疑！\r\n去去当奚道，世俗久相欺。\r\n摆落悠悠谈，请从余所之。\r\n【其十三】\r\n有客常同止，取舍邈异境。\r\n一士常独醉，一夫终年醒。\r\n醒醉还相笑，发言各不领。\r\n规规一何愚，兀傲差若颖。\r\n寄言酣中客，日没烛当秉。\r\n【其十四】\r\n故人赏我趣，挈壶相与至。\r\n班荆坐松下，数斟已复醉。\r\n父老杂乱言，觞酌失行次。\r\n不觉知有我，安知物为贵？\r\n悠悠迷所留，酒中有深味。\r\n【其十五】\r\n贫居乏人工，灌木荒余宅。\r\n班班有翔鸟，寂寂无行迹。\r\n宇宙一何悠，人生少至百。\r\n岁月相催逼，鬓边早已白。\r\n若不委穷达，素抱深可惜。\r\n【其十六】\r\n少年罕人事，游好在六经。\r\n行行向不惑，淹留遂无成。\r\n竟抱固穷节，饥寒饱所更。\r\n敝庐交悲风，荒草没前庭。\r\n披褐守长夜，晨鸡不肯鸣。\r\n孟公不在兹，终以翳吾情。\r\n【其十七】\r\n幽兰生前庭，含薰待清风。\r\n清风脱然至，见别萧艾中。\r\n行行失故路，任道或能通。\r\n觉悟当念迁，鸟尽废良弓。\r\n【其十八】\r\n子云性嗜酒，家贫无由得。\r\n时赖好事人，载醪祛所惑。\r\n觞来为之尽，是谘无不塞。\r\n有时不肯言，岂不在伐国。\r\n仁者用其心，何尝失显默。\r\n【其十九】\r\n畴昔苦长饥，投耒去学仕。\r\n将养不得节，冻馁固缠己。\r\n是时向立年，志意多所耻。\r\n遂尽介然分，拂衣归田里。\r\n冉冉星气流，亭亭复一纪。\r\n世路廓悠悠，杨朱所以止。\r\n虽无挥金事，浊酒聊可恃。\r\n【其二十】\r\n羲农去我久，举世少复真。\r\n汲汲鲁中叟，弥缝使其淳。\r\n凤鸟虽不至，礼乐暂得新。\r\n洙泗辍微响，漂流逮狂秦。\r\n诗书复何罪？一朝成灰尘。\r\n区区诸老翁，为事诚殷勤。\r\n如何绝世下，六籍无一亲。\r\n终日驰车走，不见所问津。\r\n若复不快饮，空负头上巾。\r\n但恨多谬误，君当恕醉人。\n\n作者：陶渊明",
        "《临行与故游夜别》\n历稔共追随，一旦辞群匹。\r\n复如东注水，未有西归日。\r\n夜雨滴空阶，晓灯暗离室。\r\n相悲各罢酒，何时同促膝？\n\n作者：何逊",
        "《石壁精舍还湖中作》\n昏旦变气候，山水含清晖。\r\n清晖能娱人，游子憺忘归。\r\n出谷日尚早，入舟阳已微。\r\n林壑敛暝色，云霞收夕霏。\r\n芰荷迭映蔚，蒲稗相因依。\r\n披拂趋南径，愉悦偃东扉。\r\n虑澹物自轻，意惬理无违。\r\n寄言摄生客，试用此道推。\n\n作者：谢灵运",
        "《赴洛道中作二首 · 其二》\n远游越山川，山川修且广。\r\n振策陟崇丘，案辔遵平莽。\r\n夕息抱影寐，朝徂衔思往。\r\n顿辔倚嵩岩，侧听悲风响。\r\n清露坠素辉，明月一何朗。\r\n抚枕不能寐，振衣独长想。\n\n作者：陆机",
        "《赴洛道中作二首 · 其一》\n总辔登长路，呜咽辞密亲。\r\n借问子何之？世网婴我身。\r\n永叹遵北渚，遗思结南津。\r\n行行遂已远，野途旷无人。\r\n山泽纷纡馀，林薄杳阡眠。\r\n虎啸深谷底，鸡鸣高树巅。\r\n哀风中夜流，孤兽更我前。\r\n悲情触物感，沉思郁缠绵。\r\n伫立望故乡，顾影凄自怜。\n\n作者：陆机",
        "《杂诗十二首》\n【其一】\r\n人生无根蒂，飘如陌上尘。\r\n分散逐风转，此已非常身。\r\n落地为兄弟，何必骨肉亲！\r\n得欢当作乐，斗酒聚比邻。\r\n盛年不重来，一日难再晨。\r\n及时当勉励，岁月不待人。\r\n【其二】\r\n白日沦西河，素月出东岭。\r\n遥遥万里晖，荡荡空中景。\r\n风来入房户，夜中枕席冷。\r\n气变悟时易，不眠知夕永。\r\n欲言无予和，挥杯劝孤影。\r\n日月掷人去，有志不获骋。\r\n念此怀悲凄，终晓不能静。\r\n【其三】\r\n荣华难久居，盛衰不可量。\r\n昔为叁春蕖，今作秋莲房。\r\n严霜结野草，枯悴未遽央。\r\n日月还复周，我去不再阳。\r\n眷眷往昔时，忆此断人肠。\r\n【其四】\r\n丈夫志四海，我愿不知老。\r\n亲戚共一处，子孙还相保。\r\n觞弦肆朝日，樽中酒不燥。\r\n缓带尽欢娱，起晚眠常早。\r\n孰若当世时，冰炭满怀抱。\r\n百年归丘垄，用此空名道！\r\n【其五】\r\n忆我少壮时，无乐自欣豫。\r\n猛志逸四海，骞翮思远翥。\r\n荏苒岁月颓，此心稍已去。\r\n值欢无复娱，每每多忧虑。\r\n气力渐衰损，转觉日不如。\r\n壑舟无须臾，引我不得住。\r\n前涂当几许，未知止泊处。\r\n古人惜寸阴，念此使人惧。\r\n【其六】\r\n昔闻长者言，掩耳每不喜。\r\n奈何五十年，忽已亲此事。\r\n求我盛年欢，一毫无复意。\r\n去去转欲速，此生岂再值。\r\n倾家持作乐，竟此岁月驶。\r\n有子不留金，何用身后置！\r\n【其七】\r\n日月不肯迟，四时相催迫。\r\n寒风拂枯条，落叶掩长陌。\r\n弱质与运颓，玄发早已白。\r\n素标插人头，前途渐就窄。\r\n家为逆旅舍，我如当去客。\r\n去去欲何之？南山有旧宅。\r\n【其八】\r\n代耕本非望，所业在田桑。\r\n躬亲未曾替，寒馁常糟糠。\r\n岂期过满腹，但愿饱粳粮。\r\n御冬足大布，粗絺以应阳。\r\n正尔不能得，哀哉亦可伤！\r\n人皆尽获宜，拙生失其方。\r\n理也可奈何！且为陶一觞。\r\n【其九】\r\n遥遥从羁役，一心处两端。\r\n掩泪汛东逝，顺流追时迁。\r\n日没星与昴，势翳西山颠。\r\n萧条隔天涯，惆怅念常餐。\r\n慷慨思南归，路遐无由缘。\r\n关梁难亏替，绝音寄斯篇。\r\n【其十】\r\n闲居执荡志，时驶不可稽。\r\n驱役无停息，轩裳逝东崖。\r\n沈阴拟薰麝，寒气激我怀。\r\n岁月有常御，我来淹已弥。\r\n慷慨忆绸缪，此情久已离。\r\n荏苒经十载，暂为人所羁。\r\n庭宇翳馀木，倏忽日月亏。\r\n【其十一】\r\n我行未云远，回顾惨风凉。\r\n春燕应节起，高飞拂尘梁。\r\n边雁悲无所，代谢归北乡。\r\n离昆鸣清池，涉暑经秋霜。\r\n愁人难为辞，遥遥春夜长。\r\n【其十二】\r\n袅袅松标崖，婉娈柔童子。\r\n年始叁五间，乔柯何可倚。\r\n养色含精气，粲然有心理。\n\n作者：陶渊明",
        "《乌江项王庙》\n云旗庙貌拜行人，功罪千秋问鬼神。\r\n剑舞鸿门能赦汉，船沉巨鹿竟亡秦。\r\n范增一去无谋主，韩信原来是逐臣。\r\n江上楚歌最哀怨，招魂不独为灵均。\n\n作者：严遂成",
        "《题春绮遗像》\n人亡有此忽惊喜，兀兀对之呼不起。\r\n嗟余只影系人间，如何同生不同死？\r\n同死焉能两相见，一双白骨荒山里。\r\n及我生时悬我睛，朝朝伴我摩书史。\r\n漆棺幽閟是何物？心藏形貌差堪拟。\r\n去年欢笑已成尘，今日梦魂生泪泚。\n\n作者：陈衡恪",
        "《相思曲 》\n高楼重重闭明月，肠断仙郎隔年别。\r\n紫箫横笛寂无声，独向瑶窗坐愁绝。\r\n鱼沉雁杳天涯路，始信人间别离苦。\r\n恨满牙床翡翠衾，怨折金钗凤凰股。\r\n井深辘轳嗟绠短，衣带相思日应缓。\r\n将刀斫水水复连，挥刃割情情不断。\r\n落红乱逐东流水，一点芳心为君死。\r\n妾身愿作巫山云，飞入仙郎梦魂里。\n\n作者：戴叔伦",
        "《寄外》\n未曾蘸墨意先痴，一字刚成血几丝。\r\n泪纵能乾犹有迹，语多难寄反无词。\r\n十年别绪春蚕老，万里羁愁塞雁迟。\r\n封罢小窗人尽悄，断烟冷露阿谁知。\n\n作者：陈端生",
        "《送魏八》\n更沽淇上酒，还泛驿前舟。\r\n为惜故人去，复怜嘶马愁。\r\n云山行处合，风雨兴中秋。\r\n此路无知己，明珠莫暗投。\n\n作者：高适",
        "《送郑侍御谪闽中》\n谪去君无恨，闽中我旧过。\r\n大都秋雁少，只是夜猿多。\r\n东路云山合，南天瘴疠和。\r\n自当逢雨露，行矣慎风波。\n\n作者：高适",
        "《华山》\n只有天在上，更无山与齐。\r\n举头红日近，回首白云低。\n\n作者：寇準",
        "《梅花落》\n中庭多杂树，偏为梅咨嗟。\r\n问君何独然？念其霜中能作花，露中能作实。\r\n摇荡春风媚春日，念尔零落逐风飙，徒有霜华无霜质。\n\n作者：鲍照",
        "《楚辞 · 九章 · 其二 · 涉江》\n余幼好此奇服兮，年既老而不衰。\r\n带长铗之陆离兮，冠切云之崔嵬，被明月兮佩宝璐。\r\n世溷浊而莫余知兮，吾方高驰而不顾。\r\n驾青虬兮骖白螭，吾与重华游兮瑶之圃。\r\n登昆仑兮食玉英，与天地兮比寿，与日月兮同光。\r\n哀南夷之莫吾知兮，旦余济乎江湘。\r\n乘鄂渚而反顾兮，欸秋冬之绪风。\r\n步余马兮山皋，邸余车兮方林。\r\n乘舲船余上沅兮，齐吴榜以击汰。\r\n船容与而不进兮，淹回水而疑滞。\r\n朝发枉陼兮，夕宿辰阳。\r\n苟余心其端直兮，虽僻远之何伤？\r\n入溆浦余儃佪兮，迷不知吾所如。\r\n深林杳以冥冥兮，乃猿狖之所居。\r\n山峻高而蔽日兮，下幽晦以多雨。\r\n霰雪纷其无垠兮，云霏霏其承宇。\r\n哀吾生之无乐兮，幽独处乎山中。\r\n吾不能变心以从俗兮，固将愁苦而终穷。\r\n接舆髡首兮，桑扈臝行。\r\n忠不必用兮，贤不必以。\r\n伍子逢殃兮，比干菹醢。\r\n与前世而皆然兮，吾又何怨乎今之人。\r\n余将董道而不豫兮，固将重昏而终身。\r\n乱曰：\r\n鸾鸟凤皇，日以远兮。\r\n燕雀乌鹊，巢堂坛兮。\r\n露申辛夷，死林薄兮。\r\n腥臊并御，芳不得薄兮。\r\n阴阳易位，时不当兮。\r\n怀信侘傺，忽乎吾将行兮。\n\n作者：屈原",
        "《兰溪棹歌》\n凉月如眉挂柳湾，越中山色镜中看。\r\n兰溪三日桃花雨，半夜鲤鱼来上滩。\n\n作者：戴叔伦",
        "《送崔子还京》\n匹马西从天外归，扬鞭只共鸟争飞。\r\n送君九月交河北，雪里题诗泪满衣。\n\n作者：岑参",
        "《无题》\n油壁香车不再逢，峡云无迹任西东。\r\n梨花院落溶溶月，柳絮池塘淡淡风。\r\n几日寂寥伤酒后，一番萧索禁烟中。\r\n鱼书欲寄何由达，水远山长处处同。\n\n作者：晏殊",
        "《饮马长城窟行》\n青青河畔草，绵绵思远道。\r\n远道不可思，宿昔梦见之。\r\n梦见在我傍，忽觉在他乡。\r\n他乡各异县，展转不相见。\r\n枯桑知天风，海水知天寒。\r\n入门各自媚，谁肯相为言！\r\n客从远方来，遗我双鲤鱼。\r\n呼儿烹鲤鱼，中有尺素书。\r\n长跪读素书，书中竟何如？\r\n上言加餐饭，下言长相忆。\n\n作者：两汉乐府",
        "《咏美人春游诗》\n江南二月春，东风转绿蘋。\r\n不知谁家子，看花桃李津。\r\n白雪凝琼貌，明珠点绛唇。\r\n行人咸息驾，争拟洛川神。\n\n作者：江淹",
        "《送魏郡李太守赴任》\n与君伯氏别，又欲与君离。\r\n君行无几日，当复隔山陂。\r\n苍茫秦川尽，日落桃林塞。\r\n独树临关门，黄河向天外。\r\n前经洛阳陌，宛洛故人稀。\r\n故人离别尽，淇上转骖騑。\r\n企予悲送远，惆怅睢阳路。\r\n古木官渡平，秋城邺宫故。\r\n想君行县日，其出从如云。\r\n遥思魏公子，复忆李将军。\n\n作者：王维",
        "《滕王阁感怀》\n滕王平日好追游，高阁依然枕碧流。 \r\n胜地几经兴废事，夕阳偏照古今愁。 \r\n城中树密千家市，天际人归一叶舟。 \r\n极目烟波吟不尽，西山重迭乱云浮。\n\n作者：王安国",
        "《蜀中九日》\n九月九日望乡台，他席他乡送客杯。\r\n人情已厌南中苦，鸿雁那从北地来。\n\n作者：王勃",
        "《送杜十四之江南》\n荆吴相接水为乡，君去春江正淼茫。\r\n日暮征帆何处泊，天涯一望断人肠。\n\n作者：孟浩然",
        "《塞上曲二首》\n【其一】\r\n军门频纳受降书，一剑横行万里馀。\r\n汉祖谩夸娄敬策，却将公主嫁单于。\r\n【其二】\r\n汉家旌帜满阴山，不遣胡儿匹马还。\r\n愿得此身长报国，何须生入玉门关。\n\n作者：戴叔伦",
        "《寄李十二白二十韵》\n昔年有狂客，号尔谪仙人。\r\n笔落惊风雨，诗成泣鬼神。\r\n声名从此大，汩没一朝伸。\r\n文采承殊渥，流传必绝伦。\r\n龙舟移棹晚，兽锦夺袍新。\r\n白日来深殿，青云满后尘。\r\n乞归优诏许，遇我宿心亲。\r\n未负幽栖志，兼全宠辱身。\r\n剧谈怜野逸，嗜酒见天真。\r\n醉舞梁园夜，行歌泗水春。\r\n才高心不展，道屈善无邻。\r\n处士祢衡俊，诸生原宪贫。\r\n稻粱求未足，薏苡谤何频。\r\n五岭炎蒸地，三危放逐臣。\r\n几年遭鵩鸟，独泣向麒麟。\r\n苏武先还汉，黄公岂事秦。\r\n楚筵辞醴日，梁狱上书辰。\r\n已用当时法，谁将此义陈。\r\n老吟秋月下，病起暮江滨。\r\n莫怪恩波隔，乘槎与问津。\n\n作者：杜甫",
        "《偶题》\n文章千古事，得失寸心知。\r\n作者皆殊列，名声岂浪垂。\r\n骚人嗟不见，汉道盛于斯。\r\n前辈飞腾入，馀波绮丽为。\r\n后贤兼旧列，历代各清规。\r\n法自儒家有，心从弱岁疲。\r\n永怀江左逸，多病邺中奇。\r\n騄骥皆良马，骐驎带好儿。\r\n车轮徒已斫，堂构惜仍亏。\r\n漫作潜夫论，虚传幼妇碑。\r\n缘情慰漂荡，抱疾屡迁移。\r\n经济惭长策，飞栖假一枝。\r\n尘沙傍蜂虿，江峡绕蛟螭。\r\n萧瑟唐虞远，联翩楚汉危。\r\n圣朝兼盗贼，异俗更喧卑。\r\n郁郁星辰剑，苍苍云雨池。\r\n两都开幕府，万宇插军麾。\r\n南海残铜柱，东风避月支。\r\n音书恨乌鹊，号怒怪熊罴。\r\n稼穑分诗兴，柴荆学土宜。\r\n故山迷白阁，秋水隐黄陂。\r\n不敢要佳句，愁来赋别离。\n\n作者：杜甫",
        "《莲花》\n绿塘摇滟接星津，轧轧兰桡入白蘋。 \r\n应为洛神波上袜，至今莲蕊有香尘。\n\n作者：温庭筠",
        "《早秋山居》\n山近觉寒早，草堂霜气晴。\r\n树凋窗有日，池满水无声。\r\n果落见猿过，叶干闻鹿行。\r\n素琴机虑静，空伴夜泉清。\n\n作者：温庭筠",
        "《征妇怨》\n良人昨日去，明月又不圆。\r\n别时各有泪，零落青楼前。\r\n君泪濡罗巾，妾泪满路尘。\r\n罗巾长在手，今得随妾身。\r\n路尘如得风，得上君车轮。\r\n渔阳千里道，近如中门限。\r\n中门逾有时，渔阳长在眼。\r\n生在绿罗下，不识渔阳道。\r\n良人自戍来，夜夜梦中到。\n\n作者：孟郊",
        "《新竹》\n新竹高于旧竹枝，全凭老干为扶持。\r\n明年再有新生者，十丈龙孙绕凤池。 \n\n作者：郑燮",
        "《苏溪亭》\n苏溪亭上草漫漫，谁倚东风十二阑。\r\n燕子不归春事晚，一汀烟雨杏花寒。\n\n作者：戴叔伦",
        "《渡黄河》\n倒泻银河事有无，掀天浊浪只须臾。\r\n人间更有风涛险，翻说黄河是畏途。\n\n作者：宋琬",
        "《书怀》\n纷纷雨竹翠森森，点点风花落绿阴。\r\n贫恨苦吟穷寞寞，乱愁牵断梦沉沉。\r\n昏昏岭隔重重信，渺渺江如寸寸心。\r\n因有事情闲默默，我于疏拙老骎骎。\n\n作者：朱权",
        "《送春》\n三月残花落更开，小檐日日燕飞来。\r\n子规夜半犹啼血，不信东风唤不回。\n\n作者：王令",
        "《寒菊》\n花开不并百花丛，独立疏篱趣未穷。\r\n宁可枝头抱香死，何曾吹落北风中！\n\n作者：郑思肖",
        "《和聂仪部明妃曲》\n天山雪后北风寒，抱得琵琶马上弹。\r\n曲罢不知青海月，徘徊犹作汉宫看。\n\n作者：李攀龙",
        "《马上作》\n南北驱驰报主情，江花边月笑平生。\r\n一年三百六十日，多是横戈马上行。\n\n作者：戚继光",
        "《夜泉》\n山白鸟忽鸣，石冷霜欲结。\r\n流泉得月光，化为一溪雪。\n\n作者：袁中道",
        "《江夏别宋之悌》\n楚水清若空，遥将碧海通。\r\n人分千里外，兴在一杯中。\r\n谷鸟吟晴日，江猿啸晚风。\r\n平生不下泪，于此泣无穷。\n\n作者：李白",
        "《金陵怀古》\n潮满冶城渚，日斜征虏亭。\r\n蔡洲新草绿，幕府旧烟青。\r\n兴废由人事，山川空地形。\r\n《后庭花》一曲，幽怨不堪听。\n\n作者：刘禹锡",
        "《关山月》\n关山夜月明，秋色照孤城。\r\n影亏同汉阵，轮满逐胡兵。\r\n天寒光转白，风多晕欲生。\r\n寄言亭上吏，游客解鸡鸣。\n\n作者：王褒",
        "《元夕于通衢建灯夜升南楼》\n法轮天上转，梵声天上来。\r\n灯树千光照，花焰七枝开。\r\n月影疑流水，春风含夜梅。\r\n燔动黄金地，钟发琉璃台。\n\n作者：杨广",
        "《村居》\n水绕陂田竹绕篱，榆钱落尽槿花稀。\r\n夕阳牛背无人卧，带得寒鸦两两归。\n\n作者：张舜民",
        "《辛丑除日寄子瞻》\n一岁不复居，一日安足惜。\r\n人心畏增年，对酒语终夕。\r\n夜长书室幽，灯烛明照席。\r\n盘飧杂梁楚，羊炙错鱼腊。\r\n庖人馔鸡兔，家味宛如昔。\r\n有怀岐山下，展转不能释。\r\n念同去闾里，此节三已失。\r\n初来寄荆渚，鱼雁贱宜客。\r\n楚人重岁时，爆竹鸣磔磔。\r\n新春始涉五，田冻未生麦。\r\n相携历唐许，花柳渐牙折。\r\n居梁不耐贫，投杞避糠核。\r\n城南庠斋静，终岁守坟籍。\r\n酒酸未尝饮，牛美每共炙。\r\n谓言従明年，此会可悬射。\r\n同为洛中吏，相去不盈尺。\r\n浊醪幸分季，新笋可饷伯。\r\n巑巑嵩山美，漾漾洛水碧。\r\n官闲得相従，春野玩朝日。\r\n安知书閤下，群子并遭馘。\r\n偶成一朝荣，遂使千里隔。\r\n何年相会欢，逢节勿轻掷。\n\n作者：苏辙",
        "《下第后上永崇高侍郎》\n天上碧桃和露种，日边红杏倚云栽。\r\n芙蓉生在秋江上，不向东风怨未开。\n\n作者：高蟾",
        "《题桃花扇》\n玉树歌残声已陈，南朝宫殿柳条新。\r\n福王少小风流惯，不爱江山爱美人。\n\n作者：陈于王",
        "《祝母寿诗》\n世间爹妈情最真，泪血溶入儿女身。\r\n殚竭心力终为子，可怜天下父母心！\n\n作者：慈禧",
        "《且行且珍惜》\n看山思水流，触景进乡愁，问君意随流，绵愁几时休。\r\n念己勿念欲，行己知行义，相离莫相忘，且行且珍惜。\n\n作者：无名氏",
        "《归雁》\n潇湘何事等闲回？水碧沙明两岸苔。\r\n二十五弦弹夜月，不胜清怨却飞来。\n\n作者：钱起",
        "《织妇词》\n织妇何太忙，蚕经三卧行欲老。\r\n蚕神女圣早成丝，今年丝税抽徵早。\r\n早徵非是官人恶，去岁官家事戎索。\r\n征人战苦束刀疮，主将勋高换罗幕。\r\n缫丝织帛犹努力，变缉撩机苦难织。\r\n东家头白双女儿，为解挑纹嫁不得。\r\n檐前袅袅游丝上，上有蜘蛛巧来往。\r\n羡他虫豸解缘天，能向虚空织罗网。\n\n作者：元稹",
        "《南乡子 · 妙手写徽真》\n妙手写徽真，水剪双眸点绛唇。疑是昔年窥宋玉，东邻，只露墙头一半身。\r\n往事已酸辛，谁记当年翠黛颦？尽道有些堪恨处，无情，任是无情也动人。\n\n作者：秦观",
        "《秋望》\n黄河水绕汉宫墙，河上秋风雁几行。\r\n客子过壕追野马，将军弢箭射天狼。\r\n黄尘古渡迷飞挽，白月横空冷战场。\r\n闻道朔方多勇略，只今谁是郭汾阳？\n\n作者：李梦阳",
        "《杂诗七首（其四）》\n南国有佳人，容华若桃李。\r\n朝游江北岸，夕宿潇湘沚。\r\n时俗薄朱颜，谁为发皓齿？\r\n俯仰岁将暮，荣耀难久恃。\r\n\n\n作者：曹植",
        "《相逢行》\n相逢狭路间，道隘不容车。\r\n不知何年少？夹毂问君家。\r\n君家诚易知，易知复难忘；\r\n黄金为君门，白玉为君堂。\r\n堂上置樽酒，作使邯郸倡。\r\n中庭生桂树，华灯何煌煌。\r\n兄弟两三人，中子为侍郎；\r\n五日一来归，道上自生光；\r\n黄金络马头，观者盈道傍。\r\n入门时左顾，但见双鸳鸯；\r\n鸳鸯七十二，罗列自成行。\r\n音声何噰噰，鹤鸣东西厢。\r\n大妇织绮罗，中妇织流黄；\r\n小妇无所为，挟瑟上高堂：\r\n“丈人且安坐，调丝方未央。”\n\n作者：两汉乐府",
        "《豫章行苦相篇》\n苦相身为女，卑陋难再陈。\r\n男儿当门户，堕地自生神。\r\n雄心志四海，万里望风尘。\r\n女育无欣爱，不为家所珍。\r\n长大逃深室，藏头羞见人。\r\n垂泪适他乡，忽如雨绝云。\r\n低头和颜色，素齿结朱唇。\r\n跪拜无复数，婢妾如严宾。\r\n情合同云汉，葵藿仰阳春。\r\n心乖甚水火，百恶集其身。\r\n玉颜随年变，丈夫多好新。\r\n昔为形与影，今为胡与秦。\r\n胡秦时相见，一绝逾参辰。\n\n作者：傅玄",
        "《春日行》\n献岁发，吾将行。\r\n春山茂，春日明。\r\n园中鸟，多嘉声。\r\n梅始发，柳始青。\r\n泛舟舻，齐棹惊。\r\n奏《采菱》，歌《鹿鸣》。\r\n风微起，波微生。\r\n弦亦发，酒亦倾。\r\n入莲池，折桂枝。\r\n芳袖动，芬叶披。\r\n两相思，两不知。\n\n作者：鲍照",
        "《代出自蓟北门行》\n羽檄起边亭，烽火入咸阳。\r\n徵师屯广武，分兵救朔方。\r\n严秋筋竿劲，虏阵精且强。\r\n天子按剑怒，使者遥相望。\r\n雁行缘石径，鱼贯度飞梁。\r\n箫鼓流汉思，旌甲被胡霜。\r\n疾风冲塞起，沙砾自飘扬。\r\n马毛缩如猬，角弓不可张\r\n时危见臣节，世乱识忠良。\r\n投躯报明主，身死为国殇。\n\n作者：鲍照",
        "《玩月城西门廨中》\n始出西南楼，纤纤如玉钩。\r\n末映东北墀，娟娟似蛾眉。\r\n蛾眉蔽珠栊，玉钩隔琐窗。\r\n三五二八时，千里与君同。\r\n夜移衡汉落，徘徊帷户中。\r\n归华先委露，别叶早辞风。\r\n客游厌苦辛，仕子倦飘尘。\r\n休浣自公日，宴慰及私辰。\r\n蜀琴抽白雪，郢曲发阳春。\r\n肴乾酒未阕，金壶启夕沦。\r\n回轩驻轻盖，留酌待情人。\n\n作者：鲍照",
        "《代白头吟》\n直如朱丝绳，清如玉壶冰。\r\n何惭宿昔意，猜恨坐相仍。\r\n人情贱恩旧，世义逐衰兴。\r\n毫发一为瑕，丘山不可胜。\r\n食苗实硕鼠，点白信苍蝇。\r\n凫鹄远成美，薪刍前见凌。\r\n申黜褒女进，班去赵姬升。\r\n周王日沦惑，汉帝益嗟称。\r\n心赏犹难恃，貌恭岂易凭。\r\n古来共如此，非君独抚膺。\n\n作者：鲍照",
        "《胡无人行》\n剑头利如芒，恒持照眼光。\r\n铁骑追骁虏，金羁讨黠羌。\r\n高秋八九月，胡地早风霜。\r\n男儿不惜死，破胆与君尝。\n\n作者：吴均",
        "《战城南》\n躞蹀青骊马，往战城南畿。\r\n五历鱼丽阵，三入九重围。\r\n名慑武安将，血污秦王衣。\r\n为君意气重，无功终不归。\n\n作者：吴均",
        "《楚辞 · 远游》\n悲时俗之近厄兮，愿轻举而远游。\r\n质菲薄而无因兮，焉托乘而上浮？\r\n遭沈浊而污秽兮，独郁结其谁语！\r\n夜耿耿而不寐兮，魂营营而至曙。\r\n惟天地之无穷兮，哀人生之长勤，\r\n往者余弗及兮，来者吾不闻，\r\n步徙倚而遥思兮，怊惝恍而乖怀。\r\n意荒忽而流荡兮，心愁凄而增悲。\r\n神倏忽而不反兮，形枯槁而独留。\r\n内惟省以端操兮，还应正气之所由。\r\n漠虚静以恬愉兮，澹无为而自得。\r\n闻赤松之清尘兮，愿承风乎遗则。\r\n贵真人之休德兮，美往世之登仙，\r\n与化去而不风兮，名声著而日延。\r\n奇傅说之托辰星兮，羡韩众之得一。\r\n形穆穆以浸远兮，离人群而遁逸。\r\n因气变而遂曾举兮，忽神奔而鬼怪。\r\n时仿佛以遥见兮，精皎皎以往来。\r\n超氛埃而淑邮兮，终不反其故都。\r\n免众患而不惧兮，世莫知其所如。\r\n恐天时之代序兮，耀灵晔而西征。\r\n微霜降而下沦兮，悼芳草之先零。\r\n聊仿佯而逍遥兮，永历年而无成。\r\n谁可与玩斯遗芳兮？长向风而舒情。\r\n高阳邈以远兮，余将焉所程？\r\n重曰：\r\n春秋忽其不淹兮，奚久留此故居。\r\n轩辕不可攀援兮，吾将从王乔而娱戏。\r\n餐六气而饮沆瀣兮，漱正阳而含朝霞。\r\n保神明之清澄兮，精气入而粗秽除。\r\n顺凯风以从游兮，至南巢而一息。\r\n见王子而宿之兮，审一气之和德。\r\n曰：“道可受兮，不可传；\r\n其小无内兮，其大夫垠；\r\n毋滑而魂兮，彼将自然；\r\n一气孔神兮，于中夜存；\r\n虚以待之存，无以为先；\r\n庶类以成兮，此德之门。”\r\n闻至贵而遂徂兮，忽乎吾将行。\r\n仍羽人于丹丘，留不死之旧乡。\r\n朝濯发于汤谷兮，夕晞余身兮九阳。\r\n吸飞泉之微液兮，怀琬琰之华英。\r\n玉色頩以脕颜兮，精醇粹而始壮。\r\n质销铄以汋约兮，神要眇以淫放。\r\n嘉南州之炎德兮，丽桂树之冬荣；\r\n山萧条而无兽兮，野寂漠其无人。\r\n载营魄而登霞兮，掩浮云而上征。\r\n命天阍其开关兮，排阊阖而望予。\r\n如丰隆使先导兮，问太微之所居。\r\n集重阳入帝宫兮，造旬始而观清都。\r\n朝发轫于太仪兮，夕始临乎于微闾。\r\n屯余车之万乘兮，纷容与而并驰。\r\n驾八龙之婉婉兮，载云旗之逶蛇。\r\n建雄虹之采旄兮，五色杂而炫耀。\r\n服偃蹇以低昂兮，骖连蜷以骄骜。\r\n骑胶葛以杂乱兮，斑漫衍而方行。\r\n撰余辔而正策兮，吾将过乎句芒。\r\n历太皓以右转兮，前飞廉以启路。\r\n阳杲杲其未光兮，凌天地以径度。\r\n风伯为作先驱兮，氛埃辟而清凉。\r\n凤凰翼其承旗兮，遇蓐收乎西皇。\r\n揽慧星以为旍兮，举斗柄以为麾。\r\n叛陆离其上下兮，游惊雾之流波。\r\n时暖曃其曭莽兮，召玄武而奔属。\r\n后文昌使掌行兮，选署众神以并毂。\r\n路漫漫其修远兮，徐弭节而高厉。\r\n左雨师使径侍兮，右雷公以为卫。\r\n欲度世以忘归兮，意姿睢以担挢。\r\n内欣欣而自美兮，聊愉娱以淫乐。\r\n涉青云以泛滥游兮，忽临睨夫旧乡。\r\n仆夫怀余心悲兮，边马顾而不行。\r\n思旧故以想像兮，长太息而掩涕。\r\n泛容与而遐举兮，聊抑志而自弭。\r\n指炎神而直驰兮，吾将往乎南疑。\r\n览方外之荒忽兮，沛[氵罔]瀁而自浮。\r\n祝融戒而跸御兮，腾告鸾鸟迎宓妃。\r\n张《咸池》奏《承云》兮，二女御《九韶》歌。\r\n使湘灵鼓瑟兮，令海若舞冯夷。\r\n玄螭虫象并出进兮，形蟉虬而逶蛇。\r\n雌霓便娟以增挠兮，鸾鸟轩翥而翔飞。\r\n音乐博衍无终极兮，焉及逝以徘徊。\r\n舒并节以驰骛兮，踔绝垠乎寒门。\r\n轶迅风天清源兮，从颛琐乎增冰。\r\n历玄冥以邪径兮，乘间维以反顾。\r\n召黔赢而见之兮，为余先乎平路。\r\n经营四方兮，周流六漠。\r\n上至列缺兮，降望大壑。\r\n下峥嵘而无地兮，上寥廓而无天。\r\n视倏忽而无见兮，听惝恍而无闻。\r\n超无为以至清兮，与泰初而为邻。\n\n作者：屈原",
        "《楚辞 · 大招》\n青春受谢，白日昭只。\r\n春气奋发，万物遽只。\r\n冥凌浃行，魂无逃只。\r\n魂魄归徕！无远遥只。\r\n魂乎归徕！无东无西，无南无北只。\r\n东有大海，溺水浟浟只。\r\n螭龙并流，上下悠悠只。\r\n雾雨淫淫，白皓胶只。\r\n魂乎无东！汤谷寂寥只。\r\n魂乎无南！南有炎火千里，蝮蛇蜒只。\r\n山林险隘，虎豹蜿只。\r\n鰅鳙短狐，王虺骞只。\r\n魂乎无南！蜮伤躬只。\r\n魂乎无西！西方流沙，漭洋洋只。\r\n豕首纵目，被发鬤只。\r\n长爪踞牙，诶笑狂只。\r\n魂乎无西！多害伤只。\r\n魂乎无北！北有寒山，踔龙赩只。\r\n代水不可涉，深不可测只。\r\n天白颢颢，寒凝凝只。\r\n魂乎无往！盈北极只。\r\n魂魄归徕！闲以静只。\r\n自恣荆楚，安以定只。\r\n逞志究欲，心意安只。\r\n穷身永乐，年寿延只。\r\n魂乎归徕！乐不可言只。\r\n五榖六仞，设菰粱只。\r\n鼎臑盈望，和致芳只。\r\n内仓鸽鹄，味豺羹只。\r\n魂乎归徕！恣所尝只。\r\n鲜蠵甘鸡，和楚酪只。\r\n醢豕苦狗，脍苴蒪只。\r\n吴酸蒿蒌，不沾薄只。\r\n魂兮归徕！恣所择只。\r\n炙鸹烝凫，煔鹑陈只。\r\n煎鰿膗雀，遽爽存只。\r\n魂乎归徕！丽以先只。\r\n四酎并孰，不涩嗌只。\r\n清馨冻饮，不歠役只。\r\n吴醴白孽，和楚沥只。\r\n魂乎归徕！不遽惕只。\r\n代秦郑卫，鸣竽张只。\r\n伏戏驾辩，楚劳商只。\r\n讴和扬阿，赵箫倡只。\r\n魂乎归徕！定空桑只。\r\n二八接舞，投诗赋只。\r\n叩锺调磬，娱人乱只。\r\n四上竞气，极声变只。\r\n魂乎归徕！听歌撰只。\r\n朱唇皓齿，嫭以姱只。\r\n比德好闲，习以都只。\r\n丰肉微骨，调以娱只。\r\n魂乎归徕！安以舒只。\r\n嫮目宜笑，蛾眉曼只。\r\n容则秀雅，稚朱颜只。\r\n魂乎归徕！静以安只。\r\n姱修滂浩，丽以佳只。\r\n曾颊倚耳，曲眉规只。\r\n滂心绰态，姣丽施只。\r\n小腰秀颈，若鲜卑只。\r\n魂乎归徕！思怨移只。\r\n易中利心，以动作只。\r\n粉白黛黑，施芳泽只。\r\n长袂拂面，善留客只。\r\n魂乎归徕！以娱昔只。\r\n青色直眉，美目媔只。\r\n靥辅奇牙，宜笑嘕只。\r\n丰肉微骨，体便娟只。\r\n魂乎归徕！恣所便只。\r\n夏屋广大，沙堂秀只。\r\n南房小坛，观绝霤只。\r\n曲屋步壛，宜扰畜只。\r\n腾驾步游，猎春囿只。\r\n琼毂错衡，英华假只。\r\n茝兰桂树，郁弥路只。\r\n魂乎归徕！恣志虑只。\r\n孔雀盈园，畜鸾皇只。\r\n鹍鸿群晨，杂鹙鸧只。\r\n鸿鹄代游，曼鹔鹴只。\r\n魂乎归徕！凤皇翔只。\r\n曼泽怡面，血气盛只。\r\n永宜厥身，保寿命只。\r\n室家盈廷，爵禄盛只。\r\n魂乎归徕！居室定只。\r\n接径千里，出若云只。\r\n三圭重侯，听类神只。\r\n察笃夭隐，孤寡存只。\r\n魂乎归徕！正始昆只。\r\n田邑千畛，人阜昌只。\r\n美冒众流，德泽章只。\r\n先威后文，善美明只。\r\n魂乎归徕！赏罚当只。\r\n名声若日，照四海只。\r\n德誉配天，万民理只。\r\n北至幽陵，南交阯只。\r\n西薄羊肠，东穷海只。\r\n魂乎归徕！尚贤士只。\r\n发政献行，禁苛暴只。\r\n举杰压陛，诛讥罢只。\r\n直赢在位，近禹麾只。\r\n豪杰执政，流泽施只。\r\n魂乎归徕，国家为只。\r\n雄雄赫赫，天德明只。\r\n三公穆穆，登降堂只。\r\n诸侯毕极，立九卿只。\r\n昭质既设，大侯张只。\r\n执弓挟矢，揖辞让只。\r\n魂乎徕归！尚三王只。\n\n作者：屈原",
        "《戌年初夏偶作》\n万家墨面没蒿莱，敢有歌吟动地哀。\r\n心事浩茫连广宇，于无声处听惊雷。\n\n作者：鲁迅",
        "《门有万里客行》\n门有万里客，问君何乡人。\r\n褰裳起从之，果得心所亲。\r\n挽裳对我泣，太息前自陈。\r\n本是朔方士，今为吴越民。\r\n行行将复行，去去适西秦。\n\n作者：曹植",
        "《名都篇》\n名都多妖女，京洛出少年。\r\n宝剑直千金，被服丽且鲜。\r\n斗鸡东郊道，走马长楸间。\r\n驰骋未能半，双兔过我前。\r\n揽弓捷鸣镝，长驱上南山。\r\n左挽因右发，一纵两禽连。\r\n馀巧未及展，仰手接飞鸢。\r\n观者咸称善，众工归我妍。\r\n归来宴平乐，美酒斗十千。\r\n脍鲤臇胎虾，寒鳖炙熊蹯。\r\n鸣俦啸匹侣，列坐竟长筵。\r\n连翩击踘壤，巧捷惟万端。\r\n白日西南驰，光景不可攀。\r\n云散还城邑，清晨复来还。\n\n作者：曹植",
        "《薤露》\n天地无穷极，阴阳转相因。\r\n人居一世间，忽若风吹尘。\r\n愿得展功勤，输力于明君。\r\n怀此王佐才，慷慨独不群。\r\n鳞介尊神龙，走兽宗麒麟。\r\n虫兽岂知德，何况于士人。\r\n孔氏删诗书，王业粲已分。\r\n骋我径寸翰，流藻垂华芬。\n\n作者：曹植",
        "《仙人篇》\n仙人揽六箸，对博太山隅。\r\n湘娥拊琴瑟，秦女吹笙竽。\r\n玉樽盈桂酒，河伯献神鱼。\r\n四海一何局，九州安所如。\r\n韩终与王乔，要我于天衢。\r\n万里不足步，轻举凌太虚。\r\n飞腾逾景云，高风吹我躯。\r\n回驾观紫微，与帝合灵符。\r\n阊阖正嵯峨，双阙万丈馀。\r\n玉树扶道生，白虎夹门枢。\r\n驱风游四海，东过王母庐。\r\n俯观五岳间，人生如寄居。\r\n潜光养羽翼，进趣且徐徐。\r\n不见昔轩辕，升龙出鼎湖。\r\n徘徊九天下，与尔长相须。\n\n作者：曹植",
        "《泰山梁甫行》\n八方各异气，千里殊风雨。\r\n剧哉边海民，寄身于草野。\r\n妻子象禽兽，行止依林阻。\r\n柴门何萧条，狐兔翔我宇。\n\n作者：曹植",
        "《吁嗟篇》\n吁嗟此转蓬，居世何独然。\r\n长去本根逝，宿夜无休闲。\r\n东西经七陌，南北越九阡。\r\n卒遇回风起，吹我入云间。\r\n自谓终天路，忽然下沉渊。\r\n惊飙接我出，故归彼中田。\r\n当南而更北，谓东而反西。\r\n宕宕当何依，忽亡而复存。\r\n飘飖周八泽，连翩历五山。\r\n流转无恒处，谁知吾苦艰。\r\n愿为中林草，秋随野火燔。\r\n糜灭岂不痛，愿与根荄连。\n\n作者：曹植",
        "《菩提偈》\n菩提本无树，明镜亦非台。\r\n佛性常清净，何处有尘埃！\r\n心是菩提树，身为明镜台。\r\n明镜本清净，何处染尘埃！\r\n菩提本无树，明镜亦非台。\r\n本来无一物，何处惹尘埃！\r\n菩提只向心觅，何劳向外求玄？\r\n听说依此修行，西方只在目前！\n\n作者：惠能",
        "《游洞庭湖湘》\n缅邈洞庭岫，葱蒙水雾色。\r\n宛在太湖中，可望不可即。\r\n剖竹守穷渚，开门对奇域。\r\n城池自絷笼，缨绶为徽纆。\r\n靡日不思往，经时始愿克。\r\n飞棹越溟波，维舟恣攀陟。\r\n窈窕入云步，崎岖倚松息。\r\n岩坛有鹤过，壁字无人识。\r\n滴石香乳溜，垂崖灵草植。\r\n玩幽轻雾阻，讨异忘曛逼。\r\n寒沙际水平，霜树笼烟直。\r\n空宫闻莫睹，地道窥难测。\r\n此处学金丹，何人生羽翼。\r\n谁传九光要，几拜三仙职。\r\n紫气徒想像，清潭长眇默。\r\n霓裳若有来，觏我云峰侧。\n\n作者：张说",
        "《南宋民歌 · 月儿弯弯照九州》\n月儿弯弯照九州，几家欢乐几家愁。\r\n几家夫妇同罗帐，几个飘零在外头。\n\n作者：无名氏",
        "《入西塞示南府同僚》\n露清晓风冷，天曙江晃爽。\r\n薄云岩际出，初月波中上。\r\n黯黯连嶂阴，骚骚急沫响。\r\n回楂急碍浪，群飞争戏广。\r\n伊余本羁客，重暌复心赏。\r\n望乡虽一路，怀归成二想。\r\n在昔爱名山，自知欢独往。\r\n情游乃落魄，得性随怡养。\r\n年事以蹉跎，生平任浩荡。\r\n方还让夷路，谁知羡鱼网？\n\n作者：何逊",
        "《赠王左丞》\n櫩外莺啼罢，园里日光斜。\r\n游鱼乱水叶，轻燕逐风花。\r\n长墟上寒霭，晓树没归霞。\r\n九华暮已隐，抱郁徒交加。\n\n作者：何逊",
        "《下方山》\n寒鸟树间响，落星川际浮。\r\n繁霜白晓岸，苦雾黑晨流。\r\n鳞鳞逆去水，弥弥急还舟。\r\n望乡行复立，瞻途近更修。\r\n谁能百里地，萦绕千端愁。\n\n作者：何逊",
        "《赠诸游旧》\n弱操不能植，薄伎竞无依。\r\n浅智终已矣，令名安可希。\r\n扰扰从役倦，屑屑身事微。\r\n少壮轻年月，迟暮惜光辉。\r\n一涂今未是，万绪昨如非。\r\n新知虽已乐，旧爱尽暌违。\r\n望乡空引领，极目泪沾衣。\r\n旅客长憔悴，春物自芳菲。\r\n岸花临水发，江燕绕樯飞。\r\n无由下征帆，独与暮潮归。\n\n作者：何逊",
        "《日夕富阳浦口和朗公》\n客心愁日暮，徙倚空望归。\r\n山烟涵树色，江水映霞晖。\r\n独鹤凌空逝，双凫出浪飞。\r\n故乡千馀里，兹夕寒无衣。\n\n作者：何逊",
        "《和徐都曹出新亭渚》\n宛洛佳遨游，春色满皇州。\r\n结轸青郊路，回瞰苍江流。\r\n日华川上动，风光草际浮。\r\n桃李成蹊径，桑榆荫道周。\r\n东都已俶载，言归望绿畴。\n\n作者：谢脁",
        "《送友人入蜀》\n见说蚕丛路，崎岖不易行。\r\n山从人面起，云傍马头生。\r\n芳树笼秦栈，春流绕蜀城。\r\n升沉应已定，不必问君平。\n\n作者：李白",
        "《癸卯岁十二月中作与从弟敬远》\n寝迹衡门下，邈与世相绝。\r\n顾盼莫谁知，荆扉昼常闭。\r\n凄凄岁暮风，翳翳经日雪。\r\n倾耳无希声，在目皓已洁。\r\n劲气侵襟袖，箪瓢谢屡设。\r\n萧索空宇中，了无一可悦！\r\n历览千载书，时时见遗烈。\r\n高操非所攀，谬得固穷节。\r\n平津苟不由，栖迟讵为拙！\r\n寄意一言外，兹契谁能别？\n\n作者：陶渊明",
        "《和郭主簿二首（其一）》\n蔼蔼堂前林，中夏贮清阴。\r\n凯风因时来，回飙开我襟。\r\n息交游闲业，卧起弄书琴。\r\n园蔬有余滋，旧谷犹储今。\r\n营己良有极，过足非所钦。\r\n舂秫作美酒，酒熟吾自斟，\r\n弱子戏我侧，学语未成音。\r\n此事真复乐，聊用忘华簪。\r\n遥遥望白云，怀古一何深。\n\n作者：陶渊明",
        "《癸卯岁始春怀古田舍二首》\n【其一】\r\n在昔闻南亩，当年竟未践。\r\n屡空既有人，春兴岂自免？\r\n夙晨装吾驾，启涂情已缅。\r\n鸟哢欢新节，泠风送馀善。\r\n寒草被荒蹊，地为罕人远。\r\n是以植杖翁，悠然不复返。\r\n即理愧通识，所保讵乃浅。\r\n【其二】\r\n先师有遗训，忧道不忧贫。\r\n瞻望邈难逮，转欲志长勤。\r\n秉耒欢时务，解颜劝农人。\r\n平畴交远风，良苗亦怀新。\r\n虽未量岁功，既事多所欣。\r\n耕种有时息，行者无问津。\r\n日入相与归，壶浆劳近邻。\r\n长吟掩柴门，聊为陇亩民。\n\n作者：陶渊明",
        "《凉州词其一》\n边城暮雨雁飞低，芦笋初生渐欲齐。\r\n无数铃声遥过碛，应驮白练到安西。\r\n\n\n作者：张籍",
        "《凉州词其三》\n凤林关里水东流，白草黄榆六十秋。\r\n边将皆承主恩泽，无人解道取凉州。\n\n作者：张籍",
        "《春夜别友人二首》\n【其一】\r\n银烛吐青烟，金樽对绮筵。\r\n离堂思琴瑟，别路绕山川。\r\n明月隐高树，长河没晓天。\r\n悠悠洛阳道，此会在何年。\r\n【其二】\r\n紫塞白云断，青春明月初。\r\n对此芳樽夜，离忧怅有馀。\r\n清冷花露满，滴沥檐宇虚。\r\n怀君欲何赠，愿上大臣书。\n\n作者：陈子昂",
        "《咏苎萝山》\n西施越溪女，出自苎萝山。\r\n秀色掩今古，荷花羞玉颜。\r\n浣纱弄碧水，自与清波闲。\r\n皓齿信难开，沉吟碧云间。\r\n勾践徵绝艳，扬蛾入吴关。\r\n提携馆娃宫，杳渺讵可攀。\r\n一破夫差国，千秋竟不还。\n\n作者：李白",
        "《九日登高台寺》\n万里秋光客兴赊，同人九日惜年华。\r\n台高不尽看枫叶，院净何须坐菊花。\r\n对酒披襟形独放，凭风落帽笑谁加。\r\n诗成合座皆珠玉，归去迟迟满落霞。\n\n作者：沈辂",
        "《倪庄中秋》\n强饭日逾瘦，狭衣秋已寒。\r\n儿童漫相忆，行路岂知难。\r\n露气入茅屋，溪声喧石滩。\r\n山中夜来月，到晓不曾看。\n\n作者：元好问",
        "《咏秋柳》\n栖鸦流水点秋光，爱此萧疏树几行。\r\n不与行人绾离别，赋成谢女雪飞香。\n\n作者：纪映淮",
        "《醉桃源 · 春景》\n拍堤春水蘸垂杨，水流花片香。\r\n弄花噆柳小鸳鸯，一双随一双。\r\n帘半卷，露新妆，春衫是柳黄。\r\n倚阑看处背斜阳，风流暗断肠。\n\n作者：严仁",
        "《对酒》\n不惜千金买宝刀，貂裘换酒也堪豪。\r\n一腔热血勤珍重，洒去犹能化碧涛。\n\n作者：秋瑾",
        "《慈乌夜啼》\n慈乌失其母，哑哑吐哀音。\r\n昼夜不飞去，经年守故林。\r\n夜夜夜半啼，闻者为沾襟。\r\n声中如告诉，未尽反哺心。\r\n百鸟岂无母，尔独哀怨深。\r\n应是母慈重，使尔悲不任。\r\n昔有吴起者，母殁丧不临。\r\n嗟哉斯徒辈，其心不如禽。\r\n慈乌复慈乌，鸟中之曾参。\n\n作者：白居易",
        "《卜算子 · 席间再作》\n袅袅水芝红，脉脉蒹葭浦。淅淅西风淡淡烟，几点疏疏雨。\r\n草草展杯觞，对此盈盈女。叶叶红衣当酒船，细细流霞举。\n\n作者：葛立方",
        "《短歌行》\n白日何短短，百年苦易满。\r\n苍穹浩茫茫，万劫太极长。\r\n麻姑垂两鬓，一半已成霜。\r\n天公见玉女，大笑亿千场。\r\n吾欲揽六龙，回车挂扶桑。\r\n北斗酌美酒，劝龙各一觞。\r\n富贵非所愿，与人驻颜光。\n\n作者：李白",
        "《塞下曲四首》\n【其一】\r\n蕃州部落能结束，朝暮驰猎黄河曲。\r\n燕歌未断塞鸿飞，牧马群嘶边草绿。\r\n【其二】\r\n秦筑长城城已摧，汉武北上单于台。\r\n古来征战虏不尽，今日还复天兵来。\r\n【其三】\r\n黄河东流流九折，沙场埋恨何时绝。\r\n蔡琰没去造胡笳，苏武归来持汉节。\r\n【其四】\r\n为报如今都护雄，匈奴且莫下云中。\r\n请书塞北阴山石，愿比燕然车骑功。\n\n作者：李益",
        "《杞人忧》\n幽燕烽火几时收，闻道中洋战未休。\r\n漆室空怀忧国恨，难将巾帼易兜鍪。\n\n作者：秋瑾",
        "《巩北秋兴寄崔明允》\n白露披梧桐，玄蝉昼夜号。\r\n秋风万里动，日暮黄云高。\r\n君子佐休明，小人事蓬蒿。\r\n所适在鱼鸟，焉能徇锥刀。\r\n孤舟向广武，一鸟归成皋。\r\n胜概日相与，思君心郁陶。\n\n作者：岑参",
        "《喜晴》\n窗间梅熟落蒂，墙下笋成出林。\r\n连雨不知春去，一晴方觉夏深。\n\n作者：范成大",
        "《小满》\n夜莺啼绿柳，皓月醒长空。\r\n最爱垄头麦，迎风笑落红。\n\n作者：欧阳修",
        "《题楝亭夜话图》\n紫雪冥蒙楝花老，蛙鸣厅事多青草。\r\n庐江太守访故人，建康并驾能倾倒。\r\n两家门第皆列戟，中年领郡稍迟早。\r\n文采风流政有馀，相逢甚欲抒怀抱。\r\n于时亦有不速客，合坐清严斗炎熇。\r\n岂无炙鲤与寒鷃，不乏蒸梨兼瀹枣。\r\n二簋用享古则然，宾酬主醉今诚少。\r\n忆昔宿卫明光宫，楞伽山人貌姣好。\r\n马曹狗监共嘲难，而今触痛伤枯槁。\r\n交情独剩张公子，晚识施君通纻缟。\r\n多闻直谅复奚疑，此乐不殊鱼在藻。\r\n始觉诗书是坦途，未防车毂当行潦。\r\n家家争唱饮水词，纳兰心事几曾知？\r\n斑丝廓落谁同在？岑寂名场尔许时。\n\n作者：曹寅",
        "《无题》\n惯于长夜过春时，挈妇将雏鬓有丝。\r\n梦里依稀慈母泪，城头变幻大王旗。\r\n忍看朋辈成新鬼，怒向刀丛觅小诗。\r\n吟罢低眉无写处，月光如水照缁衣。\n\n作者：鲁迅",
        "《赠质上人》\n枿坐云游出世尘，兼无瓶钵可随身。\r\n逢人不说人间事，便是人间无事人。\n\n作者：杜荀鹤",
        "《新乐府 · 红线毯 · 忧蚕桑之费也》\n红线毯，择茧缫丝清水煮，拣丝练线红蓝染。\r\n染为红线红于蓝，织作披香殿上毯。\r\n披香殿广十丈馀，红线织成可殿铺。\r\n彩丝茸茸香拂拂，线软花虚不胜物。\r\n美人踏上歌舞来，罗袜绣鞋随步没。\r\n太原毯涩毳缕硬，蜀都褥薄锦花冷。\r\n不如此毯温且柔，年年十月来宣州。\r\n宣城太守加样织，自谓为臣能竭力。\r\n百夫同担进宫中，线厚丝多卷不得。\r\n宣城太守知不知？一丈毯，千两丝！\r\n地不知寒人要暖，少夺人衣作地衣。\n\n作者：白居易",
        "《同崔邠登鹳雀楼》\n鹳雀楼西百尺樯，汀洲云树共茫茫。\r\n汉家箫鼓空流水，魏国山河半夕阳。\r\n事去千年犹恨速，愁来一日即为长。\r\n风烟并起思归望，远目非春亦自伤。\n\n作者：李益",
        "《夜下征虏亭》\n船下广陵去，月明征虏亭。\r\n山花如绣颊，江火似流萤。\n\n作者：李白",
        "《代朗月行》\n朗月出东山，照我绮窗前。\r\n窗中多佳人，被服妖且妍。\r\n靓妆坐帐里，当户弄清弦。\r\n鬓夺卫女迅，体绝飞燕先。\r\n为君歌一曲，当作朗月篇。\r\n酒至颜自解，声和心亦宣。\r\n千金何足重，所存意气间。\n\n作者：鲍照",
        "《拟行路难（其一）》\n奉君金巵之美酒，玳瑁玉匣之雕琴。\r\n七彩芙蓉之羽帐，九华蒲萄之锦衾。\r\n红颜零落岁将暮，寒光宛转时欲沉。\r\n愿君裁悲且减思，听我抵节行路吟。\r\n不见柏梁铜雀上，宁闻古时清吹音。\n\n作者：鲍照",
        "《浣溪沙 · 武康社日》\n碧户朱窗小洞房。玉醅新压嫩鹅黄。半青橙子可怜香。\r\n风露满帘清似水，笙箫一片醉为乡。芙蓉绣冷夜初长。\n\n作者：毛滂",
        "《陪诸贵公子丈八沟携妓纳凉晚际遇雨二首》\n【其一】\r\n落日放船好，轻风生浪迟。\r\n竹深留客处，荷净纳凉时。\r\n公子调冰水，佳人雪藕丝。\r\n片云头上黑，应是雨催诗。\r\n【其二】\r\n雨来沾席上，风急打船头。\r\n越女红裙湿，燕姬翠黛愁。\r\n缆侵堤柳系，幔宛浪花浮。\r\n归路翻萧飒，陂塘五月秋。\n\n作者：杜甫",
        "《代白纻曲二首》\n【其一】\r\n朱唇动。素腕举。\r\n洛阳少童邯郸女。\r\n古称渌水今白纻。\r\n催弦急管为君舞。\r\n穷秋九月荷叶黄。\r\n北风驱雁天雨霜。\r\n夜长酒多乐未央。\r\n【其二】\r\n春风澹荡侠思多。\r\n天色净绿气妍和。\r\n桃含红萼兰紫芽。\r\n朝日灼烁发园华。\r\n卷幌结帷罗玉筵。\r\n齐讴秦吹卢女弦。\r\n千金顾笑买芳年。\n\n作者：鲍照",
        "《瘦石画苏武牧羊图》\n神游忽到贝加湖，湖上轻呼汉使苏。\r\n北海今朝飞雪矣，先生当日有裘乎？\r\n一身胡汉资何力，万古人羊仅此图。\r\n十九年长天下小，问谁曾写五单于？\n\n作者：聂绀弩",
        "《天竺寺八月十五日夜桂子》\n玉颗珊珊下月轮，殿前拾得露华新。 \r\n至今不会天中事，应是嫦娥掷与人。\n\n作者：皮日休",
        "《出塞》\n军歌应唱大刀环，誓灭胡奴出玉关。\r\n只解沙场为国死，何须马革裹尸还。\n\n作者：徐锡麟",
        "《立冬》\n秋风吹尽旧庭柯，黄叶丹枫客里过。\r\n一点禅灯半轮月，今宵寒较昨宵多。\n\n作者：王稚登",
        "《短歌行》\n置酒高堂，悲歌临觞。\r\n人寿几何，逝如朝霜。\r\n时无重至，华不再阳。\r\n蘋以春晖，兰以秋芳。\r\n来日苦短，去日苦长。\r\n今我不乐，蟋蟀在房。\r\n乐以会兴，悲以别章。\r\n岂曰无感，忧为子忘。\r\n我酒既旨，我肴既臧。\r\n短歌有咏，长夜无荒。\n\n作者：陆机",
        "《代夜坐吟》\n冬夜沈沈夜坐吟。\r\n含声未发已知心。\r\n霜入幕，风度林。\r\n朱灯灭，朱颜寻。\r\n体君歌，逐君音。\r\n不贵声，贵意深。\n\n作者：鲍照",
        "《答人》\n偶来松树下，高枕石头眠。\r\n山中无历日，寒尽不知年。\n\n作者：太上隐者",
        "《恩赐丽正殿书院赐宴应制得林字》\n东壁图书府，西园翰墨林。\r\n诵诗闻国政，讲易见天心。\r\n位窃和羹重，恩叨醉酒深。\r\n载歌春兴曲，情竭为知音。\n\n作者：张说",
        "《相和歌辞 · 从军行二首 · 其一》\n百战沙场碎铁衣，城南已合数重围。\r\n突营射杀呼延将，独领残兵千骑归。\n\n作者：李白",
        "《遗爱寺》\n弄日临溪坐，寻花绕寺行。\r\n时时闻鸟语，处处是泉声。\n\n作者：白居易",
        "《题大禹寺义公禅房》\n义公习禅寂，结构依空林。\r\n户外一峰秀，阶前众壑深。\r\n夕阳连雨足，空翠落庭阴。\r\n看取莲花净，应知不染心。\n\n作者：孟浩然",
        "《上元侍宴》\n淡月疏星绕建章，仙风吹下御炉香。\r\n侍臣鹄立通明殿，一朵红云捧玉皇。\n\n作者：苏轼",
        "《初夏》\n竹摇清影罩幽窗，两两时禽噪夕阳。\r\n谢却海棠飞尽絮，困人天气日初长。\n\n作者：朱淑真",
        "《题张十一旅舍三咏榴花》\n五月榴花照眼明，枝间时见子初成。\r\n可怜此地无车马，颠倒青苔落绛英。\n\n作者：韩愈",
        "《题壁》\n一团茅草乱蓬蓬，蓦地烧天蓦地空。\r\n争似满炉煨榾柮，慢腾腾地暖烘烘。\n\n作者：无名氏",
        "《上元应制》\n雪消华月满仙台，万烛当楼宝扇开。\r\n双凤云中扶辇下，六鳌海上驾山来。\r\n镐京春酒沾周宴，汾水秋风陋汉才。\r\n一曲升平人共乐，君王又尽紫霞杯。\n\n作者：王珪",
        "《秋千》\n画架双裁翠络偏，佳人春戏小楼前。\r\n飘扬血色裙拖地，断送玉容人上天。\r\n花板润沾红杏雨，彩绳斜挂绿杨烟。\r\n下来闲处从容立，疑是蟾宫谪降仙。\n\n作者：释惠洪",
        "《冬景》\n晴窗早觉爱朝曦，竹外秋声渐作威。\r\n命仆安排新暖阁，呼童熨贴旧寒衣。\r\n叶浮嫩绿酒初熟，橙切香黄蟹正肥。\r\n蓉菊满园皆可羡，赏心从此莫相违。\n\n作者：刘克庄",
        "《题襄阳光孝寺壁》\n干戈未定欲何之，一事无成两鬓丝。\r\n踪迹大纲王粲传，情怀小样杜陵诗。\r\n锦书音斩云千里，鸟鹊巢寒月一枝。\r\n安得山中千日酒，酩然直到太平时。\n\n作者：无名氏",
        "《送天师》\n霜落芝城柳影疏，殷勤送客出鄱湖。\r\n黄金甲锁雷霆印，红锦韬缠日月符。\r\n天上晓行骑只鹤，人间夜宿解双凫。\r\n匆匆归到神仙府，为问蟠桃熟也无。\n\n作者：朱权",
        "《送毛伯温》\n大将南征胆气豪，腰横秋水雁翎刀。\r\n风吹鼍鼓山河动，电闪旌旗日月高。\r\n天上麒麟原有种，穴中蝼蚁岂能逃。\r\n太平待诏归来日，朕与先生解战袍。\n\n作者：朱厚熜",
        "《代别鹤操》\n双鹤俱起时，徘徊沧海间。\r\n长弄若天汉，轻躯似云悬。\r\n幽客时结侣，提携游三山。\r\n青缴凌瑶台，丹罗笼紫烟。\r\n海上悲风急，三山多云雾。\r\n散乱一相失，惊孤不得住。\r\n缅然日月驰，远矣绝音仪。\r\n有愿而不遂，无怨以生离。\r\n鹿鸣在深草，蝉鸣隐高枝。\r\n心自有所存，旁人那得知。\n\n作者：鲍照",
        "《拟古诗八首》\n【其一】\r\n鲁客事楚王，怀金袭丹素。\r\n既荷主人恩，又蒙令尹顾。\r\n日晏罢朝归，舆马塞衢路。\r\n宗党生光辉，宾仆远倾慕。\r\n富贵人所欲，道得亦何惧。\r\n南国有儒生，迷方独沦误。\r\n伐木清江湄，设罝守毚兔。\r\n【其二】\r\n十五讽诗书，篇翰靡不通。\r\n弱冠参多士，飞步游秦宫。\r\n侧睹君子论，预见古人风。\r\n两说穷舌端，五车摧笔锋。\r\n羞当白璧贶，耻受聊城功。\r\n晚节从世务，乘障远和戎。\r\n解佩袭犀渠，卷袠奉卢弓。\r\n始愿力不及，安知今所终①。\r\n【其三】\r\n幽并重骑射，少年好驰逐。\r\n毡带佩双鞬，象弧插雕服。\r\n兽肥春草短，飞鞚越平陆。\r\n朝游雁门上，暮还楼烦宿。\r\n石梁有馀劲，惊雀无全目。\r\n汉虏方未和，边城屡翻覆。\r\n留我一白羽，将以分虎竹。\r\n【其四】\r\n凿井北陵隈，百丈不及泉。\r\n生事本澜漫，何用独精坚。\r\n幼壮重寸阴，衰暮反轻年。\r\n放驾息朝歌，提爵止中山。\r\n日夕登城隅，周回视洛川。\r\n街衢积冻草，城郭宿寒烟。\r\n繁华悉何在，宫阙久崩填。\r\n空谤齐景非，徒称夷叔贤。\r\n【其五】\r\n伊昔不治业，倦游观五都。\r\n海岱饶壮士，蒙泗多宿儒。\r\n结发起跃马，垂白对讲书。\r\n呼我升上席，陈觯发瓢壶。\r\n管仲死已久，墓在西北隅。\r\n后面崔嵬者，桓公旧冢庐。\r\n君来诚既晚，不睹崇明初。\r\n玉琬徒见传，交友义渐疏。\r\n【其六】\r\n束薪幽篁里，刈黍寒涧阴。\r\n朔风伤我肌，号鸟惊思心。\r\n岁暮井赋讫，程课相追寻。\r\n田租送函谷，兽稿输上林。\r\n河渭冰未开，关陇雪正深。\r\n笞击官有罚，呵辱吏见侵。\r\n不谓乘轩意，伏枥还至今。\r\n【其七】\r\n河畔草未黄，胡雁已矫翼。\r\n秋蛩挟户吟，寒妇成夜织。\r\n去岁征人还，流传旧相识。\r\n闻君上陇时，东望久叹息。\r\n宿昔改衣带，旦暮异容色。\r\n念此忧如何，夜长忧向多。\r\n明镜尘匣中，宝瑟生网罗。\r\n【其八】\r\n蜀汉多奇山，仰望与云平。\r\n阴崖积夏雪，阳谷散秋荣。\r\n朝朝见云归，夜夜闻猿鸣。\r\n忧人本自悲，孤客易伤情。\r\n临堂设樽酒，留酌思平生。\r\n石以坚为性，君勿惭素诚。\n\n作者：鲍照",
        "《芣苢赞》\n车前之草，别名芣苢。\r\n王会之云：其实如李。\r\n名之相乱，在乎疑似。\n\n作者：郭璞",
        "《拟行路难（其三）》\n璇闺玉墀上椒阁，文窗绣户垂罗幕。\r\n中有一人字金兰，被服纤罗蕴芳藿。\r\n春燕差池风散梅，开帏对景弄禽雀。\r\n含歌揽涕恒抱愁，人生几时得为乐。\r\n宁作野中之双凫，不愿云间之别鹤。\n\n作者：鲍照",
        "《拟行路难（其五）》\n君不见河边草，冬时枯死春满道。\r\n君不见城上日，今暝没尽去，明朝复更出。\r\n今我何时当然得，一去永灭入黄泉。\r\n人生苦多欢乐少，意气敷腴在盛年。\r\n且愿得志数相就，床头恒有沽酒钱。\r\n功名竹帛非我事，存亡贵贱付皇天。\n\n作者：鲍照",
        "《拟行路难（其八）》\n中庭五株桃，一株先作花。\r\n阳春妖冶二三月，从风簸荡落西家。\r\n西家思妇见悲惋，零泪沾衣抚心叹。\r\n初送我君出户时，何言淹留节回换。\r\n床席生尘明镜垢，纤腰瘦削发蓬乱。\r\n人生不得恒称悲，惆怅徙倚至夜半。\n\n作者：鲍照",
        "《拟行路难（其十）》\n君不见蕣华不终朝，须臾淹冉零落销。\r\n盛年妖艳浮华辈，不久亦当诣冢头。\r\n一去无还期，千秋万岁无音词。\r\n孤魂茕茕空陇间，独魄徘徊绕坟基。\r\n但闻风声野鸟吟，岂忆平生盛年时。\r\n为此令人多悲悒，君当纵意自熙怡。\n\n作者：鲍照",
        "《拟行路难（其十一）》\n君不见枯箨走阶庭，何时复青着故茎。\r\n君不见亡灵蒙享祀，何时倾杯竭壶罂。\r\n君当见此起忧思，宁及得与时人争。\r\n人生倏忽如绝电，华年盛德几时见。\r\n但令纵意存高尚，旨酒嘉肴相胥燕。\r\n持此从朝竟夕暮，差得亡忧消愁怖。\r\n胡为惆怅不得已，难尽此曲令君忤。\n\n作者：鲍照",
        "《拟行路难（其十二）》\n今年阳初花满林，明年冬末雪盈岑。\r\n推移代谢纷交转，我君边戍独稽沉。\r\n执袂分别已三载，迩来寂淹无分音。\r\n朝悲惨惨遂成滴，暮思绕绕最伤心。\r\n膏沐芳余久不御，蓬首乱鬖不设簪。\r\n徒飞轻埃舞空帷，粉筐黛器靡复遗。\r\n自生留世苦不幸，心中惕惕恒怀悲。\n\n作者：鲍照",
        "《拟行路难（其十三）》\n春禽喈喈旦暮鸣，最伤君子忧思情。\r\n我初辞家从军侨，荣志溢气干云霄。\r\n流浪渐冉经三龄，忽有白发素髭生。\r\n今暮临水拔已尽，明日对镜复已盈。\r\n但恐羁死为鬼客，客思寄灭生空精。\r\n每怀旧乡野，念我旧人多悲声。\r\n忽见过客问何我，宁知我家在南城。\r\n答云我曾居君乡，知君游宦在此城。\r\n我行离邑已万里，今方羁役去远征。\r\n来时闻君妇，闺中孀居独宿有贞名。\r\n亦云悲朝泣闲房，又闻暮思泪沾裳。\r\n形容憔悴非昔悦，蓬鬓衰颜不复妆。\r\n见此令人有余悲，当愿君怀不暂忘。\n\n作者：鲍照",
        "《拟行路难（其十五）》\n君不见柏梁台，今日丘墟生草莱。\r\n君不见阿房宫，寒云泽雉栖其中。\r\n歌妓舞女今谁在，高坟垒垒满山隅。\r\n长袖纷纷徒竞世，非我昔时千金躯。\r\n随酒逐乐任意去，莫令含叹下黄垆。\n\n作者：鲍照",
        "《拟行路难（其十六）》\n君不见冰上霜，表里阴且寒。\r\n虽蒙朝日照，信得几时安。\r\n民生故如此，谁令摧折强相看。\r\n年去年来自如削，白发零落不胜冠。\n\n作者：鲍照",
        "《拟行路难（其十七）》\n君不见春鸟初至时，百草含青俱作花。\r\n寒风萧索一旦至，竟得几时保光华。\r\n日月流迈不相饶，令我愁思怨恨多。\n\n作者：鲍照",
        "《拟行路难（其十八）》\n诸君莫叹贫，富贵不由人。\r\n丈夫四十强而仕，余当二十弱冠辰。\r\n莫言草木委冬雪，会应苏息遇阳春。\r\n对酒叙长篇，穷途运命委皇天。\r\n但愿樽中九酝满，莫惜床头百个钱。\r\n直得优游卒一岁，何劳辛苦事百年。\n\n作者：鲍照",
        "《代放歌行》\n蓼虫避葵堇，习苦不言非。\r\n小人自龌龊，安知旷士怀。\r\n鸡鸣洛城里，禁门平旦开。\r\n冠盖纵横至，车骑四方来。\r\n素带曳长飙，华缨结远埃。\r\n日中安能止，钟鸣犹未归。\r\n夷世不可逢，贤君信爱才。\r\n明虑自天断，不受外嫌猜。\r\n一言分珪爵，片善辞草莱。\r\n岂伊白璧赐，将起黄金台。\r\n今君有何疾，临路独迟回。\n\n作者：鲍照",
        "《谢张大寄紫白丁香花》\n乱系丁香寄晚春，紫颦白笑惜流人。\r\n应从花影寻佳梦，深见湘君登白苹。\n\n作者：陈洪绶",
        "《寄周元亮》\n一日不见三寄书，那能一别一年余。\r\n梅花两度不易得，钱塘月色今何如。\n\n作者：陈洪绶",
        "《湖上》\n厌听楼船杂管弦，耳根清净小西天。\r\n朝朝暮暮闲亭子，满耳松风满耳泉。\n\n作者：陈洪绶",
        "《故山》\n故山秋最好，今日断相思。\r\n但有丹枫处，无非白骨支。\r\n难忘生长地，痴想太平时。\r\n万念俱灰冷，一归梦未衰。\n\n作者：陈洪绶",
        "《梅墅舟还》\n流水唱酒船，归梦经南浦。\r\n莲折鲤鱼风，吹落黄昏雨。\r\n家人莫酿酒，予不庆新年。\r\n怕将新日月，来照旧山川。\n\n作者：陈洪绶",
        "《马蔺草》\n薿薿叶如许，丰草名可当。\r\n花开类兰蕙，嗅之却无香。\r\n不为人所贵，独取其根长。\r\n为帚或为拂，用之材亦良。\r\n根长既入土，多种河岸旁。\r\n岸崩始不善，兰蕙亦寻常。\n\n作者：吴宽",
        "《江上秋夜》\n雨暗苍江晚未晴，井梧翻叶动秋声。\r\n楼头夜半风吹断，月在浮云浅处明。\n\n作者：道潜",
        "《秋江》\n秋江楚雁宿沙洲，雁宿沙洲浅水流。\r\n流水浅洲沙宿雁，洲沙宿雁楚江秋。\r\n赤叶枫林落酒旗，白沙洲渚阳已微。\r\n数声柔橹苍茫外，何处江村人夜归？\n\n作者：道潜",
        "《客有遗子以假山石盆池者闻陈元发有石菖蒲作》\n瑟瑟风漪心为青，更窥崷崒眼增明。\r\n可怜一片江山样，只欠菖蒲十数茎。\n\n作者：秦观",
        "《求菖蒲于李叔翔》\n风饕雪虐岁峥嵘，寸草寒窗独宁馨。\r\n长恐出山泉水浊，尘埃到汝失青青。\n\n作者：马廷鸾",
        "《菖蒲》\n一掬寒泉块石头，两三茎叶弄轻柔。\r\n梦回一霎龙湫雨，五月轩窗也带秋。\n\n作者：吴惟信",
        "《画盆石菖蒲》\n水养灵苗石养根，根苗都在小池盆。\r\n青青不老真仙草，别有阳春雨露恩。\r\n早起虚庭赋考槃，稻田新纳十分宽。\r\n呼童摘取菖蒲叶，验到秋来白露团。\n\n作者：唐寅",
        "《禹庙》\n夏王陵庙垂今古，野客孤怀万里开。\r\n海上青氛迷玉帛，山空白日走风雷。\r\n清时喜见神龟出，绝代谁怜司马才。\r\n欲访藏书问何处，千峰雨色送高怀。\n\n作者：马明衡",
        "《越王峥》\n每恨高峥不易梯，数峰长与白云齐。\r\n迹存秦望千寻上，影落潇湘万顷西。\r\n绝险始知天去远，卧崖频见鸟飞低。\r\n十年一踏烟霞顶，雨后宁辞没胫泥。\n\n作者：王文辕",
        "《玉山斗门》\n胼胝深感昔人劳，百尺洪梁压巨鳌。\r\n潮应三江天堑逼，山分两岸海门高。\r\n溅空飞雪和天白，激石冲雷动地号。\r\n圣代不忧陵谷变，坤维千古护江皋。\n\n作者：王守仁",
        "《游秦望用壁间韵》\n秦望独出万山雄，萦纡鸟道盘苍空。\r\n飞泉百道泻碧玉，翠壁千仞削古铜。\r\n久雨忽晴真可喜，山灵于我岂无以。\r\n初疑步入画图中，岂知身在青霄里。\r\n蓬岛茫茫几万重，此地犹传望祖龙。\r\n仙舟一去竟不返，断碑千古原无踪。\r\n北望稽山怀禹迹，却叹秦皇为惭色。\r\n落日凄风结晚愁，归云半掩春湖碧。\r\n便欲峰头拂石眠，吊古伤今益惘然。\r\n未暇长卿哀二世，且续苏君观海篇。\r\n长啸归来景渐促，山鸟山花吟不足。\r\n夜深风雨过溪来，小榻寒灯卧僧屋。\n\n作者：王守仁",
        "《宝林寺》\n怪山何日海边来，一塔高悬拂斗台。\r\n面面晴峰云外出，迢迢白水镜中开。\r\n招提半废空狮象，亭馆全颓蔚草莱。\r\n落日晚风无限恨，荒台石上几徘徊。\n\n作者：王守仁",
        "《鉴湖》\n春波桥外水连天，一曲桑麻一曲烟。\r\n僧磬远闻松寺里，渔家多住柳塘边。\r\n云深夏后藏书穴，花艳知章载酒船。\r\n回首兰亭今寂寞，流觞空说永和年。\n\n作者：王谊",
        "《亭山》\n如盖亭亭矗镜心，澹蒸浓发变晴阴。\r\n势凌万仞云霞表，地锁千峰紫翠深。\r\n无忌旧亭基已没，野翁高躅客重寻。\r\n郡城楼阁瞻来近，风角霜钟送曙音。\n\n作者：王琥",
        "《夜过山阴》\n一曲清溪一曲歌，风流其奈昔人何。\r\n暮山非雪看皆白，流水如琴听亦多。\r\n谢墅无棋那可赌，兰亭有酒且相过。\r\n盘餐莫笑茅容馔，明日书成好换鹅。\n\n作者：王稚登",
        "《访云门寺》\n一番游兴一番酸，再访云门道自南。\r\n不尽溪山供野鹿，几多宫窟老春蚕。\r\n风随樵径知朝暮，病减维摩可二三。\r\n此日寄声同调去，故人今已卜茅庵。\n\n作者：刘宗周",
        "《马太守庙》\n澄湖事业更何如，镜水清吟恨有余。\r\n埋玉不随苌血化，功利岂与岘碑殊。\r\n精英曾扦东方业，伟绩无惭太史书。\r\n千古名祠当道左，往来谁不一嗟吁。\n\n作者：汤绍恩",
        "《妙峰寺》\n刘阮曾闻到此游，仙人错认武林邱。\r\n妙峰顶上中宵月，何异梁桥水面浮。\n\n作者：祁彪佳",
        "《蕺山看梅》\n不浅寻梅兴，因之冒雪过。\r\n暗香浮玉树，寒色冻银河。\r\n岁月盘根久，风霜吐气多。\r\n山灵好呵护，留胜访岩阿。\n\n作者：杜肇勋",
        "《山阴晚泊》\n落日山阴道，孤舟带远汀。\r\n秋林红叶重，夕浦黑风腥。\r\n客梦砧前断，渔歌镜里听。\r\n来朝余兴在，何处访兰亭。\n\n作者：李峻",
        "《梅山》\n一峰寒影堕江天，花落层崖泣杜鹃。\r\n却笑子真原未隐，尚留名姓在山川。\n\n作者：陆相",
        "《同祁世培侍御泛镜湖》\n越溪千折绕山流，黛色横分晓荡舟。\r\n五月阴晴天漠漠，一川风露草悠悠。\r\n鸣榔空翠烟中市，卷幔轻红水上楼。\r\n十二云鬟飞不定，独留明镜照人愁。\n\n作者：陈子龙",
        "《兰亭》\n千载清真王右军，重游今日感斯文。\r\n幽兰寂寞自流水，古木萧疏空白云。\r\n江左风流悲往昔，越山辞藻见诸君。\r\n酒阑莫问兴亡事，巷口乌衣总夕曛。\r\n\n\n作者：陶望龄",
        "《东飞伯劳歌》\n东飞伯劳西飞燕，黄姑织女时相见。\r\n谁家女儿对门居，开颜发艳照里闾。\r\n南窗北牖挂明光，罗帷绮帐脂粉香。\r\n女儿年几十五六，窈窕无双颜如玉。\r\n三春已暮花从风，空留可怜谁与同。\n\n作者：萧衍",
        "《赤壁怀古》\n潼潼水势向江东，此地曾闻用火攻。\r\n怪道侬来凭吊日，岸花焦灼尚馀红。\n\n作者：秋瑾",
        "《望阙台》\n十载驱驰海色寒，孤臣于此望宸銮。\r\n繁霜尽是心头血，洒向千峰秋叶丹。\n\n作者：戚继光",
        "《七绝 · 为李进同志题所摄庐山仙人洞照》\n暮色苍茫看劲松，乱云飞渡仍从容。\r\n天生一个仙人洞，无限风光在险峰。\n\n作者：毛泽东",
        "《楚辞 · 九章 · 其一 · 惜诵》\n惜诵以致愍兮，发愤以抒情。\r\n所非忠而言之兮，指苍天以为正。\r\n令五帝以折中兮，戒六神与向服。\r\n俾山川以备御兮，命咎繇使听直。\r\n谒忠诚以事君兮，反离群而赘肬。\r\n忘儇媚与背众兮，待明君其知之。\r\n言与行其可迹兮，情与貌其不变。\r\n故相臣莫若君兮，所以证之不远。\r\n吾谊先君而后身兮，羌众人之所仇。\r\n专惟君而无他兮，又众兆之所雠。\r\n一心而不豫兮，羌不可保也。\r\n疾亲君而无他兮，有招祸之道也。\r\n思君其莫我忠兮，勿忘身之贱贫。\r\n事君而不贰兮，迷不知宠之门。\r\n忠何罪组遇罚兮，亦非余心之所志。\r\n行不群以巅越兮，又兆众之所咍。\r\n纷逢尤以离谤兮，謇不可释；\r\n情沉抑而不达兮，又蔽而莫之白。\r\n心郁邑而不达兮，又莫察余之中情。\r\n固烦言不可结而诒兮，愿陈志而无路。\r\n退静默而莫余知兮，进号呼又莫吾闻。\r\n申侘傺之烦惑兮，中闷瞀之忳忳。\r\n昔余梦登天兮，魂中道而无杭。\r\n吾使厉神占之兮，曰：“有志极而无旁”。\r\n“终危独以离异兮？”曰：“君可思而不可恃。\r\n故众口其铄金兮，初若是而逢殆。\r\n惩于羹而吹齑兮，何不变此志也？\r\n欲释阶而登天兮，犹有曩之态也。\r\n众骇遽以离心兮，又何以为此伴也？\r\n同极而异路兮，又何以为此援也？\r\n晋申生之孝子兮，父信谗而不好。\r\n行婞直而不豫兮，鲧功用而不就。”\r\n吾闻作忠以造怨兮，忽谓之过言。\r\n九折臂而成医兮，吾至今而知其信然。\r\n矰弋机而在上兮，罻罗张而在下。\r\n设张辟以娱兮，愿侧身而无所。\r\n欲儃佪以干傺兮，恐重患而离尤。\r\n欲高飞而远集兮，君罔谓汝何之？\r\n欲横奔而失路兮，坚志而不忍。\r\n背膺牉以交痛兮，心郁结不纡轸。\r\n梼木兰以矫蕙兮，糳申椒以为粮。\r\n播江离与滋菊兮，愿春日以为糗芳。\r\n恐情质之不信兮，故重著以自明。\r\n矫兹媚以私处兮，愿曾思而远身。\n\n作者：屈原",
        "《咏白海棠（宝玉）》\n秋容浅淡映重门，七节攒成雪满盆。\r\n出浴太真冰作影，捧心西子玉为魂。\r\n晓风不散愁千点，宿雨还添泪一痕。\r\n独倚画栏如有意，清砧怨笛送黄昏。\n\n作者：曹雪芹",
        "《悼金夫人》\n逝水韶华去莫留，漫伤林下失风流。\r\n美人自古如名将，不许人间见白头。\n\n作者：赵艳雪",
        "《送别仲兄泗生赴秦陇省父（其三）》\n潇潇连夜雨声多， 一曲骊驹唤奈何？ \r\n我愿将身化明月， 照君车马度关河。\n\n作者：谭嗣同",
        "《咏白海棠限门盆魂痕昏（黛玉）》\n半卷湘帘半掩门，碾冰为土玉为盆。\r\n偷来梨蕊三分白，借得梅花一缕魂。\r\n月窟仙人缝缟袂，秋闺怨女拭啼痕。\r\n娇羞默默同谁诉，倦倚西风夜已昏。\n\n作者：曹雪芹",
        "《秋暮遣怀》\n人生天地一叶萍，利名役役三秋草。\r\n秋草能为春草新，苍颜难换朱颜好。\r\n篱前黄菊未开花，寂寞清樽冷怀抱。\r\n秋风秋雨愁煞人，寒宵独坐心如捣。\r\n出门拔剑壮盘游，霜华拂处尘氛少。\r\n朝凌五岳暮三洲，人世风波岂能保。\r\n不如归去卧糟丘，老死蓬蒿事幽讨。\n\n作者：陶宗亮",
        "《西岳云台歌送丹丘子》\n西岳峥嵘何壮哉，黄河如丝天际来。\r\n黄河万里触山动，盘涡毂转秦地雷。\r\n荣光休气纷五彩，千年一清圣人在。\r\n巨灵咆哮擘两山，洪波喷箭射东海。\r\n三峰却立如欲摧，翠崖丹谷高掌开。\r\n白帝金精运元气，石作莲花云作台。\r\n云台阁道连窈冥，中有不死丹丘生。\r\n明星玉女备洒扫，麻姑搔背指爪轻。\r\n我皇手把天地户，丹丘谈天与天语。\r\n九重出入生光辉，东来蓬莱复西归。\r\n玉浆傥惠故人饮，骑二茅龙上天飞。\n\n作者：李白",
        "《野望》\n寒鸦飞数点，流水绕孤村。\r\n斜阳欲落处，一望黯消魂。\n\n作者：杨广",
        "《采葵莫伤根》\n采葵莫伤根，伤根葵不生。\r\n结交莫羞贫，羞贫友不成。\r\n甘瓜抱苦蒂，美枣生荆棘。\r\n利傍有倚刀，贪人还自贼。\n\n作者：无名氏",
        "《苏武诗四首 · 其二》\n结发为夫妻，恩爱两不疑。\r\n欢娱在今夕，嬿婉及良时。\r\n征夫怀往路，起视夜何其。\r\n参辰皆已没，去去从此辞。\r\n行役在战场，相见未有期。\r\n握手一长叹，泪为生别滋。\r\n努力爱春华，莫忘欢乐时。\r\n生当复来归，死当长相思。\n\n作者：无名氏",
        "《咏雪诗》\n微风摇庭树，细雪下帘隙。\r\n萦空如雾转，凝阶似花积。\r\n不见杨柳春，徒看桂枝白。\r\n零泪无人道，相思空何益。\n\n作者：吴均",
        "《读《桃花扇》传奇偶题八绝句（选一）》\n竟指秦淮作战场，美人扇上写兴亡。\r\n两朝应举侯公子，忍对桃花说李香！\n\n作者：张问陶",
        "《长歌行》\n逝矣经天日，悲哉带地川。\r\n寸阴无停晷，尺波岂徒旋。\r\n年往迅劲矢，时来亮急弦。\r\n远期鲜克及，盈数固希全。\r\n容华夙夜零，体泽坐自捐。\r\n兹物苟难停，吾寿安得延。\r\n俯仰逝将过，倏忽几何间。\r\n慷慨亦焉诉，天道良自然。\r\n但恨功名薄，竹帛无所宣。\r\n迨及岁未暮，长歌乘我闲。\n\n作者：陆机",
        "《太和公主和蕃》\n塞黑云黄欲渡河，风沙眯眼雪相和。\r\n琵琶泪湿行声小，断得人肠不在多。\n\n作者：王建",
        "《弘一法师偈语》\n君子之交，其淡如水。\r\n执象而求，咫尺千里。\r\n问余何适，廓尔忘言。\r\n华枝春满，天心月圆。\n\n作者：李叔同",
        "《悟道诗》\n尽日寻春不见春，芒鞋踏遍陇头云。\r\n归来笑拈梅花嗅，春在枝头已十分。\n\n作者：无名氏",
        "《萤火》\n和雨还穿户，经风忽过墙。\r\n虽缘草成质，不借月为光。\r\n解识幽人意，请今聊处囊。\r\n君看落空阔，何异大星芒。\n\n作者：赵执信",
        "《天地》\n天地并况，惟予有慕，爰熙紫坛，思求厥路。\r\n恭承禋祀，缊豫为纷，黼绣周张，承神至尊。\r\n千童罗舞成八溢，合好效欢虞泰一。\r\n九歌毕奏斐然殊，鸣琴竽瑟会轩朱。\r\n璆磬金鼓，灵其有喜，百官济济，各敬厥事。\r\n盛牲实俎进闻膏，神奄留，临须摇。\r\n长丽前掞光耀明，寒暑不忒况皇章。\r\n展诗应律鋗玉鸣，函宫吐角激徵清。\r\n发梁扬羽申以商，造兹新音永久长。\r\n声气远条凤鸟翔，神夕奄虞盖孔享。 \n\n作者：刘彻",
        "《日出入》\n日出入安穷，时世不与人同。\r\n故春非我春，夏非我夏，\r\n秋非我秋，冬非我冬。\r\n泊如四海之池，遍观是邪谓何？\r\n吾知所乐，独乐六龙。\r\n六龙之调，使我心若。\r\n訾，黄其何不徕下！\n\n作者：两汉乐府",
        "《 天马二首 · 其一》\n太一况，天马下，沾赤汗，沫流赭。\r\n志俶傥，精权奇，籋浮云，晻上驰。\r\n体容与，迣万里，今安匹，龙为友。 \n\n作者：刘彻",
        "《天马二首 · 其二》\n天马徕，从西极，涉流沙，九夷服。\r\n天马徕，出泉水，虎脊两，化若鬼。\r\n天马徕，历无草，径千里，循东道。\r\n天马徕，执徐时，将摇举，谁与期？\r\n天马徕，开远门，竦予身，逝昆仑。\r\n天马徕，龙之媒，游阊阖，观玉台。\n\n作者：刘彻",
        "《天门》\n天门开，詄荡荡，穆并骋，以临飨。\r\n光夜烛，德信著，灵浸鸿，长生豫。\r\n太朱涂广，夷石为堂，饰玉梢以舞歌，体招摇若永望。\r\n星留俞，塞陨光，照紫幄，珠烦黄。\r\n幡比翅回集，贰双飞常羊。\r\n月穆穆以金波，日华耀以宣明。\r\n假清风轧忽，激长至重觞。\r\n神裴回若留放，殣冀亲以肆章。\r\n函蒙祉福常若期，寂谬上天知厥时。\r\n泛泛滇滇从高斿，殷勤此路胪所求。\r\n佻正嘉古弘以昌，休嘉砰隐溢四方。\r\n专精厉意逝九阂，纷云六幕浮大海。 \n\n作者：两汉乐府",
        "《青阳》\n青阳开动，根荄以遂，膏润并爱，跂行毕逮。\r\n霆声发荣，壧处顷听，枯槁复产，乃成厥命。\r\n众庶熙熙，施及夭胎，群生啿噬，惟春之祺。 \n\n作者：两汉乐府",
        "《景星》\n景星显见，信星彪列，象载昭庭，日亲以察。\r\n参侔开阖，爰推本纪，汾脽出鼎，皇佑元始。\r\n五音六律，依韦飨昭，杂变并会，雅声远姚。\r\n空桑琴瑟结信成，四兴递代八风生。\r\n殷殷钟石羽龠鸣。河龙供鲤醇牺牲。\r\n百末旨酒布兰生。泰尊柘浆析朝酲。\r\n微感心攸通修名，周流常羊思所并。\r\n穰穰复正直往宁，冯蠵切和疏写平。\r\n上天布施后土成，穰穰丰年四时荣。\n\n作者：两汉乐府",
        "《华晔晔》\n华晔晔，固灵根。\r\n神之斿，过天门，车千乘，敦昆仑。\r\n神之出，排玉房，周流杂，拔兰堂。\r\n神之行，旌容容，骑沓沓，般纵纵。\r\n神之徕，泛翊翊，甘露降，庆云集。\r\n神之揄，临坛宇，九疑宾，夔龙舞。\r\n神安坐，翔吉时，共翊翊，合所思。\r\n神嘉虞，申贰觞，福滂洋，迈延长。\r\n沛施佑，汾之阿，扬金光，横泰河，莽若云，增阳波。\r\n遍胪欢，腾天歌。 \n\n作者：刘彻",
        "《朱鹭》\n朱鹭，鱼以乌。路訾邪鹭何食？\r\n食茄下。不之食，不以吐，将以问诛者。\n\n作者：两汉乐府",
        "《巫山高》\n巫山高，高以大；淮水深，难以逝。\r\n我欲东归，害梁不为？\r\n我集无高曳，水何梁汤汤回回。\r\n临水远望，泣下沾衣。\r\n远道之人心思归，谓之何！ \n\n作者：两汉乐府",
        "《上陵》\n上陵何美美，下津风以寒。\r\n问客从何来，言从水中央。\r\n桂树为君船，青丝为君笮，木兰为君棹，黄金错其间。\r\n沧海之雀赤翅鸿，白雁随。\r\n山林乍开乍合，曾不知日月明。\r\n醴泉之水，光泽何蔚蔚。\r\n芝为车，龙为马，览遨游，四海外。\r\n甘露初二年，芝生铜池中，仙人下来饮，延寿千万岁。 \n\n作者：两汉乐府",
        "《雉子班》\n雉子，班如此。\r\n之于雉梁。\r\n无以吾翁孺，雉子。\r\n知得雉子高蜚止，黄鹄蜚，之以千里，王可思。\r\n雄来蜚从雌，视子趋一雉。\r\n雉子，车大驾马滕，被王送行所中。\r\n尧羊蜚从王孙行。\n\n作者：两汉乐府",
        "《杜陵叟》\n杜陵叟，杜陵居，岁种薄田一顷馀。\r\n三月无雨旱风起，麦苗不秀多黄死。\r\n九月降霜秋早寒，禾穗未熟皆青乾。\r\n长吏明知不申破，急敛暴徵求考课。\r\n典桑卖地纳官租，明年衣食将何如。\r\n剥我身上帛，夺我口中粟。\r\n虐人害物即豺狼，何必钩爪锯牙食人肉。\r\n不知何人奏皇帝，帝心恻隐知人弊。\r\n白麻纸上书德音，京畿尽放今年税。\r\n昨日里胥方到门，手持尺牒榜乡村。\r\n十家租税九家毕，虚受吾君蠲免恩。\n\n作者：白居易",
        "《君马黄》\n君马黄，我马白。\r\n马色虽不同，人心本无隔。\r\n共作游冶盘，双行洛阳陌。\r\n长剑既照曜，高冠何赩赫。\r\n各有千金裘，俱为五侯客。\r\n猛虎落陷阱，壮夫时屈厄。\r\n相知在急难，独好亦何益。 \n\n作者：李白",
        "《芳树》\n芳树千株发，摇荡三阳时。\r\n气软来风易，枝繁度鸟迟。\r\n春至花如锦，夏近叶成帷。\r\n欲寄边城客，路远谁能持。 \n\n作者：李爽",
        "《芳树》\n绿树始摇芳，芳生非一叶。\r\n一叶度春风，芳芳自相接。\r\n色杂乱参差，众花纷重叠。\r\n重叠不可思，思此谁能惬。\n\n作者：萧衍",
        "《折杨柳》\n垂杨拂绿水，摇艳东风年。\r\n花明玉关雪，叶暖金窗烟。\r\n美人结长想，相对心凄然。\r\n攀条折春色，远寄龙庭前。\n\n作者：李白",
        "《东光》\n东光乎，苍梧何不乎。\r\n苍梧多腐粟，无益诸军粮。\r\n诸军游荡子，早行多悲伤。 \n\n作者：两汉乐府",
        "《薤露》\n薤上露，何易晞。\r\n露晞明朝更复落，人死一去何时归。\n\n作者：两汉乐府",
        "《陌上桑》\n美女渭桥东，春还事蚕作。\r\n五马如飞龙，青丝结金络。\r\n不知谁家子，调笑来相谑。\r\n妾本秦罗敷，玉颜艳名都。\r\n绿条映素手，采桑向城隅。\r\n使君且不顾，况复论秋胡。\r\n寒螀爱碧草，鸣凤栖青梧。\r\n托心自有处，但怪傍人愚。\r\n徒令白日暮，高驾空踟蹰。 \n\n作者：李白",
        "《长歌行》\n桃李待日开，荣华照当年。\r\n东风动百物，草木尽欲言。\r\n枯枝无丑叶，涸水吐清泉。\r\n大力运天地，羲和无停鞭。\r\n功名不早著，竹帛将何宣。\r\n桃李务青春，谁能贳白日。\r\n富贵与神仙，蹉跎成两失。\r\n金石犹销铄，风霜无久质。\r\n畏落日月后，强欢歌与酒。\r\n秋霜不惜人，倏忽侵蒲柳。 \n\n作者：李白",
        "《蒿里》\n蒿里谁家地，聚敛魂魄无贤愚。\r\n鬼伯一何相催促，人命不得稍踟蹰。\n\n作者：两汉乐府",
        "《猛虎行》\n朝作猛虎行，暮作猛虎吟。\r\n肠断非关陇头水，泪下不为雍门琴。\r\n旌旗缤纷两河道，战鼓惊山欲倾倒。\r\n秦人半作燕地囚，胡马翻衔洛阳草。\r\n一输一失关下兵，朝降夕叛幽蓟城。\r\n巨鳌未斩海水动，鱼龙奔走安得宁。\r\n颇似楚汉时，翻覆无定止。\r\n朝过博浪沙，暮入淮阴市。\r\n张良未遇韩信贫，刘项存亡在两臣。\r\n暂到下邳受兵略，来投漂母作主人。\r\n贤哲栖栖古如此，今时亦弃青云士。\r\n有策不敢犯龙鳞，窜身南国避胡尘。\r\n宝书长剑挂高阁，金鞍骏马散故人。\r\n昨日方为宣城客，掣铃交通二千石。\r\n有时六博快壮心，绕床三匝呼一掷。\r\n楚人每道张旭奇，心藏风云世莫知。\r\n三吴邦伯多顾盼，四海雄侠皆相推。\r\n萧曹曾作沛中吏，攀龙附凤当有时。\r\n溧阳酒楼三月春，杨花漠漠愁杀人。\r\n胡人绿眼吹玉笛，吴歌白纻飞梁尘。\r\n丈夫相见且为乐，槌牛挝鼓会众宾。\r\n我从此去钓东海，得鱼笑寄情相亲。 \n\n作者：李白",
        "《门有车马客行》\n门有车马客，驾言发故乡。\r\n念君久不归，濡迹涉江湘。\r\n投袂赴门涂，揽衣不及裳。\r\n拊膺携客泣，掩泪叙温凉。\r\n借问邦族间，恻怆论存亡。\r\n亲友多零落，旧齿皆凋丧。\r\n市朝互迁易，城阙或丘荒。\r\n坟垄日月多，松柏郁茫茫。\r\n天道信崇替，人生安得长。\r\n慷慨惟平生，俯仰独悲伤。 \n\n作者：陆机",
        "《门有车马客行》\n门有车马客，问君何乡士。\r\n捷步往相讯，果得旧邻里。\r\n凄凄声中情，慊慊增下俚。\r\n语昔有故悲，论今无新喜。\r\n清晨相访慰，日暮不能已。\r\n欢戚竞寻叙，谈调何终止。\r\n辞端竟未究，忽唱分途始。\r\n前悲尚未弭，后戚方复起。\r\n嘶声盈我口，谈言在我耳。\r\n“手迹可传心，愿尔笃行李。” \n\n作者：鲍照",
        "《门有车马客行》\n门有车马宾，金鞍曜朱轮。\r\n谓从丹霄落，乃是故乡亲。\r\n呼儿扫中堂，坐客论悲辛。\r\n对酒两不饮，停觞泪盈巾。\r\n叹我万里游，飘飘三十春。\r\n空谈帝王略，紫绶不挂身。\r\n雄剑藏玉匣，阴符生素尘。\r\n廓落无所合，流离湘水滨。\r\n借问宗党间，多为泉下人。\r\n生苦百战役，死托万鬼邻。\r\n北风扬胡沙，埋翳周与秦。\r\n大运且如此，苍穹宁匪仁。\r\n恻怆竟何道，存亡任大钧。 \n\n作者：李白",
        "《蜀道难》\n【其一】\r\n建平督邮道，鱼复永安宫。\r\n若奏巴渝曲，时当君思中。\r\n【其二】\r\n巫山七百里，巴水三回曲。\r\n笛声下复高，猿啼断还续。 \n\n作者：萧纲",
        "《梁甫吟》\n玉衡固已骖，羲和若飞凌。\r\n四运循环转，寒暑自相承。\r\n冉冉年时暮，迢迢天路征。\r\n招摇东北指，大火西南升。\r\n悲风无绝响，玄云互相仍。\r\n丰水凭川结，零露弥天凝。\r\n年命特相逝，庆云鲜克乘。\r\n履信多愆期，思顺焉足凭。\r\n慷慨临川响，非此孰为兴。\r\n哀吟梁甫颠，慷慨独抚膺。 \n\n作者：陆机",
        "《王昭君二首》\n汉家秦地月，流影照明妃。\r\n一上玉关道，天涯去不归。\r\n汉月还从东海出，明妃西嫁无来日。\r\n燕支长寒雪作花，蛾眉憔悴没胡沙。\r\n生乏黄金枉图画，死留青冢使人嗟。\r\n\r\n昭君拂玉鞍，上马啼红颊。\r\n今日汉宫人，明朝胡地妾。\n\n作者：李白",
        "《王明君》\n我本汉家子，将适单于庭。\r\n辞决未及终，前驱已抗旌。\r\n仆御涕流离，辕马悲且鸣。\r\n哀郁伤五内，泣泪沾朱缨。\r\n行行日已远，遂造匈奴城。\r\n延我于穹庐，加我阏氏名。\r\n殊类非所安，虽贵非所荣。\r\n父子见陵辱，对之惭且惊。\r\n杀身良不易，默默以苟生。\r\n苟生亦何聊，积思常愤盈。\r\n愿假飞鸿翼，弃之以遐征。\r\n飞鸿不我顾，伫立以屏营。\r\n昔为匣中玉，今为粪上英。\r\n朝华不足欢，甘与秋草并。\r\n传语后世人，远嫁难为情。 \n\n作者：石崇",
        "《大子夜歌二首 · 其二》\n丝竹发歌响，假器扬清音。\r\n不知歌谣妙，声势出口心。 \n\n作者：陆龟蒙",
        "《采莲曲》\n若耶溪傍采莲女，笑隔荷花共人语。\r\n日照新妆水底明，风飘香袂空中举。\r\n岸上谁家游冶郎，三三五五映垂杨。\r\n紫骝嘶入落花去，见此踟蹰空断肠。 \n\n作者：李白",
        "《玉树后庭花》\n丽宇芳林对高阁，新装艳质本倾城。\r\n映户凝娇乍不进，出帷含态笑相迎。\r\n妖姬脸似花含露，玉树流光照后庭。\r\n花开花落不长久，落红满地归寂中。 \n\n作者：陈叔宝",
        "《七日夜女歌 · 其一》\n三春怨离泣，九秋欣期歌。\r\n驾鸾行日时，月明济长河。 \n\n作者：两汉乐府",
        "《七日夜女歌 · 其二》\n长河起秋云，汉渚风凉发。\r\n含欣出霄路，可笑向明月。 \n\n作者：两汉乐府",
        "《发白马》\n将军发白马，旌节度黄河。\r\n箫鼓聒川岳，沧溟涌涛波。\r\n武安有振瓦，易水无寒歌。\r\n铁骑若雪山，饮流涸滹沱。\r\n扬兵猎月窟，转战略朝那。\r\n倚剑登燕然，边烽列嵯峨。\r\n萧条万里外，耕作五原多。\r\n一扫清大漠，包虎戢金戈。\n\n作者：李白",
        "《伤歌行》\n昭昭素明月，辉光烛我床。\r\n忧人不能寐，耿耿夜何长。\r\n微风吹闺闼，罗帷自飘扬。\r\n揽衣曳长带，屣履下高堂。\r\n东西安所之，徘徊以彷徨。\r\n春鸟翻南飞，翩翩独翱翔。\r\n悲声命俦匹，哀鸣伤我肠。\r\n感物怀所思，泣涕忽沾裳。\r\n伫立吐高吟，舒愤诉穹苍。 \n\n作者：两汉乐府",
        "《游侠篇》\n翩翩四公子，浊世称贤明。\r\n龙虎方交争，七国并抗衡。\r\n食客三千余，门下多豪英。\r\n游说朝夕至，辩士自纵横。\r\n孟尝东出关，济身由鸡鸣。\r\n信陵西反魏，秦人不窥兵。\r\n赵胜南诅楚，乃与毛遂行。\r\n黄歇北适秦，太子还入荆。\r\n美哉游侠士，何以尚四卿。\r\n我则异于是，好古师老、彭。 \n\n作者：张华",
        "《壮士篇》\n天地相震荡，回薄不知穷。\r\n人物禀常格，有始必有终。\r\n年时俯仰过，功名宜速崇。\r\n壮士怀愤激，安能守虚冲？\r\n乘我大宛马，抚我繁弱弓。\r\n长剑横九野，高冠拂玄穹。\r\n慷慨成素霓，啸咤起清风。\r\n震响骇八荒，奋威曜四戎。\r\n濯鳞沧海畔，驰骋大漠中。\r\n独步圣明世，四海称英雄。 \n\n作者：张华",
        "《秦女卷衣》\n天子居未央，妾侍卷衣裳。\r\n顾无紫宫宠，敢拂黄金床。\r\n水至亦不去，熊来尚可当。\r\n微身奉日月，飘若萤之光。\r\n愿君采葑菲，无以下体妨。 \n\n作者：李白",
        "《长干行二首》\n【其一】\r\n妾发初覆额，折花门前剧。\r\n郎骑竹马来，绕床弄青梅。\r\n同居长干里，两小无嫌猜。\r\n十四为君妇，羞颜未尝开。\r\n低头向暗壁，千唤不一回。\r\n十五始展眉，愿同尘与灰。\r\n常存抱柱信，岂上望夫台。\r\n十六君远行，瞿塘滟滪堆。\r\n五月不可触，猿声天上哀。\r\n门前迟行迹，一一生绿苔。\r\n苔深不能扫，落叶秋风早。\r\n八月蝴蝶黄，双飞西园草。\r\n感此伤妾心，坐愁红颜老。\r\n早晚下三巴，预将书报家。\r\n相迎不道远，直至长风沙。\r\n【其二】\r\n忆妾深闺里，烟尘不曾识。\r\n嫁与长干人，沙头候风色。\r\n五月南风兴，思君下巴陵。\r\n八月西风起，想君发扬子。\r\n去来悲如何，见少别离多。\r\n湘潭几日到，妾梦越风波。\r\n昨夜狂风度，吹折江头树。\r\n淼淼暗无边，行人在何处。\r\n北客真王公，朱衣满江中。\r\n日暮来投宿，数朝不肯东。\r\n好乘浮云骢，佳期兰渚东。\r\n鸳鸯绿浦上，翡翠锦屏中。\r\n自怜十五馀，颜色桃李红。\r\n那作商人妇，愁水复愁风。\n\n作者：李白",
        "《结客少年场行》\n紫燕黄金瞳，啾啾摇绿騣。\r\n平明相驰逐，结客洛门东。\r\n少年学剑术，凌轹白猿公。\r\n珠袍曳锦带，匕首插吴鸿。\r\n由来万夫勇，挟此生雄风。\r\n托交从剧孟，买醉入新丰。\r\n笑尽一杯酒，杀人都市中。\r\n羞道易水寒，从令日贯虹。\r\n燕丹事不立，虚没秦帝宫。\r\n舞阳死灰人，安可与成功。 \n\n作者：李白",
        "《古离别》\n远与君别者，乃至雁门关。\r\n黄云蔽千里，游子何时还。\r\n送君如昨日，檐前露已团。\r\n不惜蕙草晚，所悲道里寒。\r\n君在天一涯，妾身长别离。\r\n愿一见颜色，不异琼树枝。\r\n菟丝及水萍，所寄终不移。\n\n作者：江淹",
        "《匈奴歌》\n失我焉支山，令我妇女无颜色。\r\n失我祁连山，使我六畜不蕃息。\n\n作者：两汉乐府",
        "《横江词六首》\n【一】\r\n人道横江好，侬道横江恶。\r\n一风三日吹倒山，白浪高于瓦官阁。\r\n【二】\r\n海潮南去过浔阳，牛渚由来险马当。\r\n横江欲渡风波恶，一水牵愁万里长。\r\n【三】\r\n横江西望阻西秦，汉水东连扬子津。\r\n白浪如山那可渡，狂风愁杀峭帆人。\r\n【四】\r\n海神来过恶风回，浪打天门石壁开。\r\n浙江八月何如此？涛似连山喷雪来！\r\n【五】\r\n横江馆前津吏迎，向余东指海云生。\r\n郎今欲渡缘何事？如此风波不可行！\r\n【六】\r\n月晕天风雾不开，海鲸东蹙百川回。\r\n惊波一起三山动，公无渡河归去来。\r\n\n\n作者：李白",
        "《田家词》\n牛靿咤咤，田确确，旱块敲牛蹄趵趵。\r\n种得官仓珠颗谷，六十年来兵簇簇，日月食粮车辘辘。\r\n一日官军收海服，驱牛驾车食牛肉，归来攸得牛两角。\r\n重铸锄犁作斤，姑舂妇担去轮官，输官不足归卖屋。\r\n愿官早胜仇早覆，农死有儿牛有犊，不遣官军粮不足。 \n\n作者：元稹",
        "《杂曲歌辞 · 杨柳枝》\n六么水调家家唱，白雪梅花处处吹。\r\n古歌旧曲君休听，听取新翻杨柳枝。\r\n陶令门前四五树，亚夫营里百千条。\r\n何似东都正二月，黄金枝映洛阳桥。\r\n依依袅袅复青青，勾引清风无限情。\r\n白雪花繁空扑地，绿丝条弱不胜莺。\r\n红板江桥青酒旗，馆娃宫暖日斜时。\r\n可怜雨歇东风定，万树千条各自垂。\r\n苏州杨柳任君夸，更有钱塘胜馆娃。\r\n若解多情寻小小，绿杨深处是苏家。\r\n苏家小女旧知名，杨柳风前别有情。\r\n剥条盘作银环样，卷叶吹为玉笛声。\r\n叶含浓露如啼眼，枝袅轻风似舞腰。\r\n小树不禁攀折苦，乞君留取两三条。\r\n人言柳叶似愁眉，更有愁肠似柳丝。\r\n柳丝挽断肠牵断，彼此应无续得期。 \n\n作者：白居易",
        "《九日感赋》\n百结愁肠郁不开，此生惆怅异乡来。\r\n思亲堂上茱初插，忆妹窗前句乍裁。\r\n对菊难逢元亮酒，登楼愧乏仲宣才。\r\n良时佳节成辜负，旧日欢场半是苔。 \n\n作者：秋瑾",
        "《阮郎归·柳阴庭院占风光》\n柳阴庭院占风光，呢喃清昼长。碧波新涨小池塘，双双蹴水忙。\r\n萍散漫，絮飘扬，轻盈体态狂。为怜流去落红香，衔将归画梁。\n\n作者：曾觌",
        "《忆秦娥·用太白韵》\n清溪咽。霜风洗出山头月。山头月。迎得云归，还送云别。 \r\n不知今是何时节。凌歊望断音尘绝。音尘绝。帆来帆去，天际双阙。\n\n作者：李之仪",
        "《京都元夕》\n袨服华妆着处逢，六街灯火闹儿童。\r\n长衫我亦何为者，也在游人笑语中。\n\n作者：元好问",
        "《节令门·端阳》\n樱桃桑椹与菖蒲，更买雄黄酒一壶。\r\n门外高悬黄纸帖，却疑账主怕灵符。\n\n作者：李静山",
        "《新乐府 · 母别子》\n母别子，子别母，白日无光哭声苦。\r\n关西骠骑大将军，去年破虏新策勋。\r\n敕赐金钱二百万，洛阳迎得如花人。\r\n新人迎来旧人弃，掌上莲花眼中刺。\r\n迎新弃旧未足悲，悲在君家留两儿。\r\n一始扶行一初坐，坐啼行哭牵人衣。\r\n以汝夫妇新燕婉，使我母子生别离。\r\n不如林中乌与鹊，母不失雏雄伴雌。\r\n应似园中桃李树，花落随风子在枝。\r\n新人新人听我语，洛阳无限红楼女。\r\n\r\n但愿将军重立功，更有新人胜于汝。\n\n作者：白居易",
        "《画鸡》\n头上红冠不用裁，满身雪白走将来。\r\n平生不敢轻言语，一叫千门万户开。\n\n作者：唐寅",
        "《立秋》\n碧树萧萧凉气回，一年怀抱此时开。\r\n槿花篱下占秋事，早有牵牛上竹来。 \n\n作者：释道璨",
        "《思佳客》\n江上何人一笛横。倚楼吹得月华生。寒风堕指倾三弄，小市收灯欲二更。\r\n持蟹股，破霜橙。玉人水调品秦筝。细看桃李春时面，共尽玻璃酒一觥。 \n\n作者：吕渭老",
        "《听雨》\n竹斋眠听雨，梦里长青苔。\r\n门寂山相对，身闲鸟不猜。\r\n客应嫌酒尽，花却为诗开。\r\n莫下帘尤好，恐妨云往来。\n\n作者：方岳",
        "《将赴成都草堂途中有作先寄严郑公五首（其四）》\n常苦沙崩损药栏，也从江槛落风湍。\r\n新松恨不高千尺，恶竹应须斩万竿。\r\n生理只凭黄阁老，衰颜欲付紫金丹。\r\n三年奔走空皮骨，信有人间行路难。\n\n作者：杜甫",
        "《书河上亭壁》\n岸阔樯稀波渺茫，独凭危槛思何长。\r\n萧萧远树疏林外，一半秋山带夕阳。\n\n作者：寇準",
        "《黄河夜泊》\n明月黄河夜，寒沙似战场。\r\n奔流聒地响，平野到天荒。\r\n吴会书难达，燕台路正长。\r\n男儿少为客，不辨是他乡。\n\n作者：李流芳",
        "《黄河泛舟》\n洪波舣楫泛中流，凫淑鸥汀揽胜游。\r\n数点渔舟歌欸乃，诗情恍在白苹洲。 \n\n作者：罗元琦",
        "《渡黄河》\n河流迅且浊，汤汤不可陵。\r\n桧楫难为榜，松舟才自胜。\r\n空庭偃旧木，荒畴余故塍。\r\n不睹行人迹，但见狐兔兴。\r\n寄言河上老，此水何当澄？\n\n作者：范雲",
        "《黄河行》\n黄河水，水阔无边深无底，其来不知几千里。\r\n或云昆仑之山出西纪，元气融结自兹始。\r\n地维崩兮天柱折，于是横奔逆激日夜流不已。\r\n九功歌成四载止，黄熊化作苍龙尾。\r\n双谼凿断海门开，两鄂崭崭尚中峙。\r\n盘涡荡激，回湍冲射，悬崖飞沙，断岸决石，瞬息而争靡。\r\n洪涛巨浪相豗，怒声不住从天来。\r\n初如两军战方合，飞炮忽下坚壁摧。\r\n又如丰隆起行雨，鞭笞铁骑驱奔雷。\r\n半空澎湃落银屋，势连渤澥吞淮渎。\r\n天吴九首兮，魌魋独足。\r\n潜潭雨过老蛟吟，明月夜照鲛人哭。\r\n扁舟侧挂帆一幅，满耳萧萧鸟飞速。\r\n徐邳千里半日程，转盼青山小如粟。\r\n吁嗟雄哉！其水一石，其泥数斗。\r\n滔滔汩汩兮，同宇宙之悠久。\r\n泛中流以击楫兮，招群仙而挥手。\r\n好风兮东来，酬河伯兮杯酒。 \n\n作者：贡泰父",
        "《春别曲》\n长江春水绿堪染，莲叶出水大如钱。\r\n江头橘树君自种，那不长系木兰船。\n\n作者：张籍",
        "《绮罗香三首 · 其一 · 秦邮道中》\n风柳夸腰，露桃呈脸，倦客顿舒怀抱。摇漾晴云，不定浴波沙鸟。\r\n映水郭、酒旆斜挑，倚高楼、眉痕初扫。记春帆，前度曾过，惊心又是隔年了。\r\n佳辰何处祓禊，怊怅采兰人远，空磋长道。官烛分烟，一半韶光还好。\r\n沾暮雨、只有杨花，系归心，不关芳草。奈今宵，尚滞江皋，楚天双岫杳。\n\n作者：史承谦",
        "《四哀诗李钦叔》\n赤县神州坐陆沈，金汤非粟祸侵寻。\r\n当官避事平生耻，视死如归社稷心。\r\n文采是人知子重，交朋无我与君深。\r\n悲来不待山阳笛，一忆同衾泪满襟。\n\n作者：元好问",
        "《内乡县衙楹联》\n廉不言贫，勤不言苦；尊其所闻，行其所知。\n\n作者：无名氏",
        "《续诗品·尚识》\n学如弓弩，才如箭镞。\r\n识以领之，方能中鹄。\r\n善学邯郸，莫失故步。\r\n善求仙方，不为药误。\r\n我有禅灯，独照独明。\r\n不取亦取，虽师勿师。\n\n作者：袁枚",
        "《杂兴》\n骏马能历险，力田不如牛。\r\n坚车能载重，渡河不如舟。\r\n舍长以就短，智者难为谋。\r\n生材贵适用，慎勿多苛求。\n\n作者：顾嗣协",
        "《赠蒋经国》\n计利当计天下利\r\n求名应求万世名\n\n作者：于右任",
        "《一花独放不是春》\n一花独放不是春，万紫千红春满园。\n\n作者：无名氏",
        "《冬至》\n冬至宵难短，孤眠恨自长。\r\n枕单寒入梦，窗破月窥床。\n\n作者：龙辅",
        "《八至》\n至近至远东西，至深至浅清溪。\r\n至高至明日月，至亲至疏夫妻。\n\n作者：李冶",
        "《江行无题一百首》\n【其一】\r\n倾酒向涟漪，乘流东去时。\r\n寸心同尺璧，投此报冯夷。\r\n【其二】\r\n江曲全萦楚，云飞半自秦。\r\n岘山回首望，如别故关人。\r\n【其三】\r\n浦烟函夜色，冷日转秋旻。\r\n自有沈碑石，清光不照人。\r\n【其四】\r\n楚岸云空合，楚城人不来。\r\n只今谁善舞，莫恨发阳台。\r\n【其五】\r\n行背青山郭，吟当白露秋。\r\n风流无屈宋，空咏古荆州。\r\n【其六】\r\n晚来渔父喜，罾重欲收迟。\r\n恐有长江使，金钱愿赎龟。\r\n【其七】\r\n去指龙沙路，徒悬象阙心。\r\n夜凉无远梦，不为偶闻砧。\r\n【其八】\r\n霁云疏有叶，雨浪细无花。\r\n隐放扁舟去，江天自有涯。\r\n【其九】\r\n好日当秋半，层波动旅肠。\r\n已行千里外，谁与共秋光。\r\n【其十】\r\n润色非东里，官曹更建章。\r\n宦游难自定，来唤棹船郎。\r\n【其十一】\r\n夜江清未晓，徒惜月光沉。\r\n不是因行乐，堪伤老大心。\r\n【其十二】\r\n翳日多乔木，维舟取束薪。\r\n静听江叟语，俱是厌兵人。\r\n【其十三】\r\n箭漏日初短，汀烟草未衰。\r\n雨馀虽更绿，不是采蘋时。\r\n【其十四】\r\n山雨夜来涨，喜鱼跳满江。\r\n岸沙平欲尽，垂蓼入船窗。\r\n【其十五】\r\n渚边新雁下，舟上独凄凉。\r\n俱是南来客，怜君缀一行。\r\n【其十六】\r\n牵路沿江狭，沙崩岸不平。\r\n尽知行处险，谁肯载时轻。\r\n【其十七】\r\n云密连江暗，风斜著物鸣。\r\n一杯真战将，笑尔作愁兵。\r\n【其十八】\r\n柳拂斜开路，篱边数户村。\r\n可能还有意，不掩向江门。\r\n【其十九】\r\n不识桓公渴，徒吟子美诗。\r\n江清唯独看，心外更谁知。\r\n【其二十】\r\n憔悴异灵均，非谗作逐臣。\r\n如逢渔父问，未是独醒人。\r\n【其二十一】\r\n水涵秋色静，云带夕阳高。\r\n诗癖非吾病，何妨吮短毫。\r\n【其二十二】\r\n登舟非古岸，还似阻西陵。\r\n箕伯无多少，回头讵不能。\r\n【其二十三】\r\n帆翅初张处，云鹏怒翼同。\r\n莫愁千里路，自有到来风。\r\n【其二十四】\r\n秋云久无雨，江燕社犹飞。\r\n却笑舟中客，今年未得归。\r\n【其二十五】\r\n佳节虽逢菊，浮生正似萍。\r\n故山何处望，荒岸小长亭。\r\n【其二十六】\r\n行到楚江岸，苍茫人正迷。\r\n只知秦塞远，格磔鹧鸪啼。\r\n【其二十七】\r\n月下江流静，村荒人语稀。\r\n鹭鸶虽有伴，仍共影双飞。\r\n【其二十八】\r\n斗转月未落，舟行夜已深。\r\n有村知不远，风便数声砧。\r\n【其二十九】\r\n棹惊沙鸟迅，飞溅夕阳波。\r\n不顾鱼多处，应防一目罗。\r\n【其三十】\r\n渐觉江天远，难逢故国书。\r\n可能无往事，空食鼎中鱼。\r\n【其三十一】\r\n岸草连荒色，村声乐稔年。\r\n晚晴初获稻，闲却采莲船。\r\n【其三十二】\r\n滩浅争游鹭，江清易见鱼。\r\n怪来吟未足，秋物欠红蕖。\r\n【其三十三】\r\n蛩响依莎草，萤飞透水烟。\r\n夜凉谁咏史，空泊运租船。\r\n【其三十四】\r\n睡稳叶舟轻，风微浪不惊。\r\n任君芦苇岸，终夜动秋声。\r\n【其三十五】\r\n自念平生意，曾期一郡符。\r\n岂知因谪宦，斑鬓入江湖。\r\n【其三十六】\r\n烟渚复烟渚，画屏休画屏。\r\n引愁天末去，数点暮山青。\r\n【其三十七】\r\n水天凉夜月，不是惜清光。\r\n好物随人秘，秦淮忆建康。\r\n【其三十八】\r\n古来多思客，摇落恨江潭。\r\n今日秋风至，萧疏独沔南。\r\n【其三十九】\r\n映竹疑村好，穿芦觉渚幽。\r\n渐安无旷土，姜芋当农收。\r\n【其四十】\r\n秋风动客心，寂寂不成吟。\r\n飞上危樯立，啼乌报好音。\r\n【其四十一】\r\n见底高秋水，开怀万里天。\r\n旅吟还有伴，沙柳数枝蝉。\r\n【其四十二】\r\n九日自佳节，扁舟无一杯。\r\n曹园旧尊酒，戏马忆高台。\r\n【其四十三】\r\n兵火有馀烬，贫村才数家。\r\n无人争晓渡，残月下寒沙。\r\n【其四十四】\r\n渚禽菱芡足，不向稻粱争。\r\n静宿凉湾月，应无失侣声。\r\n【其四十五】\r\n轻云未护霜，树杪橘初黄。\r\n信是知名物，微风过水香。\r\n【其四十六】\r\n渺渺望天涯，清涟浸赤霞。\r\n难逢星汉使，乌鹊日乘槎。\r\n【其四十七】\r\n土旷深耕少，江平远钓多。\r\n生平皆弃本，金革竟如何。\r\n【其四十八】\r\n海月非常物，等闲不可寻。\r\n披沙应有地，浅处定无金。\r\n【其四十九】\r\n风晚冷飕飕，芦花已白头。\r\n旧来红叶寺，堪忆玉京秋。\r\n【其五十】\r\n风好来无阵，云闲去有踪。\r\n钓歌无远近，应喜罢艨艟。\r\n【其五十一】\r\n吴疆连楚甸，楚俗异吴乡。\r\n漫把尊中物，无人啄蟹筐。\r\n【其五十二】\r\n岸绿野烟远，江红斜照微。\r\n撑开小渔艇，应到月明归。\r\n【其五十三】\r\n雨馀江始涨，漾漾见流薪。\r\n曾叹河中木，斯言忆古人。\r\n【其五十四】\r\n叶舟维夏口，烟野独行时。\r\n不见头陀寺，空怀幼妇碑。\r\n【其五十五】\r\n晚泊武昌岸，津亭疏柳风。\r\n数株曾手植，好事忆陶公。\r\n【其五十六】\r\n坠露晓犹浓，秋花不易逢。\r\n涉江虽已晚，高树搴芙蓉。\r\n【其五十七】\r\n舟航依浦定，星斗满江寒。\r\n若比阴霾日，何妨夜未阑。\r\n【其五十八】\r\n近戍离金落，孤岑望火门。\r\n唯将知命意，潇洒向乾坤。\r\n【其五十九】\r\n丛菊生堤上，此花长后时。\r\n有人还采掇，何必在春期。\r\n【其六十】\r\n夕景残霞落，秋寒细雨晴。\r\n短缨何用濯，舟在月中行。\r\n【其六十一】\r\n堤坏漏江水，地坳成野塘。\r\n晚荷人不折，留取作秋香。\r\n【其六十二】\r\n左宦终何路，摅怀亦自宽。\r\n襞笺嘲白鹭，无意喻枭鸾。\r\n【其六十三】\r\n楼空人不归，云似去时衣。\r\n黄鹤无心下，长应笑令威。\r\n【其六十四】\r\n白帝朝惊浪，浔阳暮映云。\r\n等闲生险易，世路只如君。\r\n【其六十五】\r\n橹慢开轻浪，帆虚带白云。\r\n客船虽狭小，容得庾将军。\r\n【其六十六】\r\n风雨正甘寝，云霓忽晚晴。\r\n放歌虽自遣，一岁又峥嵘。\r\n【其六十七】\r\n静看秋江水，风微浪渐平。\r\n人间驰竞处，尘土自波成。\r\n【其六十八】\r\n风劲帆方疾，风回棹却迟。\r\n较量人世事，不校一毫厘。\r\n【其六十九】\r\n咫尺愁风雨，匡庐不可登。\r\n只疑云雾窟，犹有六朝僧。\r\n【其七十】\r\n幽思正迟迟，沙边濯弄时。\r\n自怜非博物，犹未识凫葵。\r\n【其七十一】\r\n曾有烟波客，能歌西塞山。\r\n落帆唯待月，一钓紫菱湾。\r\n【其七十二】\r\n千顷水纹细，一拳岚影孤。\r\n君山寒树绿，曾过洞庭湖。\r\n【其七十三】\r\n光阔重湖水，低斜远雁行。\r\n未曾无兴咏，多谢沈东阳。\r\n【其七十四】\r\n晚菊绕江垒，忽如开古屏。\r\n莫言时节过，白日有馀馨。\r\n【其七十五】\r\n秋寒鹰隼健，逐雀下云空。\r\n知是江湖阔，无心击塞鸿。\r\n【其七十六】\r\n日落长亭晚，山门步障青。\r\n可怜无酒分，处处有旗亭。\r\n【其七十七】\r\n江草何多思，冬青尚满洲。\r\n谁能惊鵩鸟，作赋为沙鸥。\r\n【其七十八】\r\n远岸无行树，经霜有半红。\r\n停船搜好句，题叶赠江枫。\r\n【其七十九】\r\n身世比行舟，无风亦暂休。\r\n敢言终破浪，唯愿稳乘流。\r\n【其八十】\r\n数亩苍苔石，烟濛鹤卵洲。\r\n定因词客遇，名字始风流。\r\n【其八十一】\r\n兴闲停桂楫，路好过松门。\r\n不负佳山水，还开酒一尊。\r\n【其八十二】\r\n幽怀念烟水，长恨隔龙沙。\r\n今日滕王阁，分明见落霞。\r\n【其八十三】\r\n短楫休敲桂，孤根自驻萍。\r\n自怜非剑气，空向斗牛星。\r\n【其八十四】\r\n江流何渺渺，怀古独依依。\r\n渔父非贤者，芦中但有矶。\r\n【其八十五】\r\n高浪如银屋，江风一发时。\r\n笔端降太白，才大语终奇。\r\n【其八十六】\r\n细竹渔家路，晴阳看结缯。\r\n喜来邀客坐，分与折腰菱。\r\n【其八十七】\r\n幸有烟波兴，宁辞笔砚劳。\r\n缘情无怨刺，却似反离骚。\r\n【其八十八】\r\n平湖五百里，江水想通波。\r\n不奈扁舟去，其如决计何。\r\n【其八十九】\r\n数峰云断处，去岸映高山。\r\n身到韦江日，犹应未得闲。\r\n【其九十】\r\n一湾斜照水，三版顺风船。\r\n未敢相邀约，劳生只自怜。\r\n【其九十一】\r\n江雨正霏微，江村晚渡稀。\r\n何曾妨钓艇，更待得鱼归。\r\n【其九十二】\r\n沙上独行时，高吟到楚词。\r\n难将垂岸蓼，盈把当江蓠。\r\n【其九十三】\r\n新野旧楼名，浔阳胜赏情。\r\n照人长一色，江月共凄清。\r\n【其九十四】\r\n愿饮西江水，那吟北渚愁。\r\n莫教留滞迹，远比蔡昭侯。\r\n【其九十五】\r\n湖口分江水，东流独有情。\r\n当时好风物，谁伴谢宣城。\r\n【其九十六】\r\n浔阳江畔菊，应似古来秋。\r\n为问幽栖客，吟时得酒不。\r\n【其九十七】\r\n高峰有佳号，千尺倚寒松。\r\n若使炉烟在，犹应为上公。\r\n【其九十八】\r\n万木已清霜，江边村事忙。\r\n故溪黄稻熟，一夜梦中香。\r\n【其九十九】\r\n楚水苦萦回，征帆落又开。\r\n可缘非直路，却有好风来。\r\n【其一百】\r\n远谪岁时晏，暮江风雨寒。\r\n仍愁系舟处，惊梦近长滩。\n\n作者：钱起",
        "《共内人夜坐守岁》\n欢多情未极，赏至莫停杯。\r\n酒中喜桃子，粽里觅杨梅。\r\n帘开风入帐，烛尽炭成灰。\r\n勿疑鬓钗重，为待晓光催。\n\n作者：徐君倩",
        "《赠画师》\n风生白下千林暗，雾塞苍天百卉殚。\r\n愿乞画家新意匠，只研朱墨作春山。\n\n作者：鲁迅",
        "《送储邕之武昌》\n黄鹤西楼月，长江万里情。\r\n春风三十度，空忆武昌城。\r\n送尔难为别，衔杯惜未倾。\r\n湖连张乐地，山逐泛舟行。\r\n诺为楚人重，诗传谢朓清。\r\n沧浪吾有曲，寄入櫂歌声。\n\n作者：李白",
        "《野塘》\n侵晓乘凉偶独来，不因鱼跃见萍开。\r\n卷荷忽被微风触，泻下清香露一杯。\n\n作者：韩偓",
        "《赠安成诗七首 · 其三》\n相彼景响，有比形声。\r\n始云同宗，终焉友生。\r\n棠棣隆亲，頍弁鉴情。\r\n缅邈岁月，缱绻平生。\n\n作者：谢灵运",
        "《重阳志感》\n容易东篱菊绽黄，却教风雨误重阳。\r\n无端身世茫茫感，独上高楼一举觞。 \n\n作者：秋瑾",
        "《元旦口占用柳亚子怀人韵》\n共庆新年笑语哗，红岩士女赠梅花。\r\n举杯互敬屠苏酒，散席分尝胜利茶。\r\n只有精忠能报国，更无乐土可为家。\r\n陪都歌舞迎佳节，遥祝延安景物华。\n\n作者：董必武",
        "《夏昼偶作》\n南州溽暑醉如酒，隐几熟眠开北牖。\r\n日午独觉无馀声，山童隔竹敲茶臼。\n\n作者：柳宗元",
        "《春昼回文》\n茶饼嚼时香透齿，水沉烧处碧凝烟。\r\n纱窗避著犹慵起，极困新晴乍雨天。 \n\n作者：李涛",
        "《 雪中偶题》\n乱飘僧舍茶烟湿，密洒歌楼酒力微。\r\n江上晚来堪画处，渔人披得一蓑归。\n\n作者：郑谷",
        "《酬友人春暮寄枳花茶》\n昨日东风吹枳花，酒醒春晚一瓯茶。\r\n如云正护幽人堑，似雪才分野老家。\r\n金饼拍成和雨露，玉尘煎出照烟霞。\r\n相如病渴今全校，不羡生台白颈鸦。\n\n作者：李郢",
        "《寒食江州满塘驿》\n去年上巳洛桥边，今年寒食庐山曲。\r\n遥怜巩树花应满，复见吴洲草新绿。\r\n吴洲春草兰杜芳，感物思归怀故乡。\r\n驿骑明朝发何处？猿声今夜断君肠。\n\n作者：宋之问",
        "《寒食还陆浑别业》\n洛阳城里花如雪，陆浑山中今始发。\r\n旦别河桥杨柳风，夕卧伊川桃李月。\r\n伊川桃李正芳新，寒食山中酒复春。\r\n野老不知尧舜力，酣歌一曲太平人。\n\n作者：宋之问",
        "《兰花》\n幽兰花，在空山，美人爱之不可见，裂素写之明窗间。\r\n幽兰花，何菲菲，世方被佩资簏施，我欲纫之充佩韦，袅袅独立众所非。\r\n幽兰花，为谁好，露冷风清香自老。\n\n作者：刘基",
        "《薛宝钗 · 雪竹》\n大雪北风催，家家贫白屋。\r\n玉树犹难伸，压倒千竿竹。\r\n高节志凌云，不敢当滕六。\r\n君子本虚心，甘自低头伏。\r\n无复绿猗猗，何如在淇澳？\r\n寒林尽白封，奚第琅玕独。\r\n寒梅也不禁，何只君瑟缩？\r\n读书小窗前，不见青矗矗。\r\n搦管坐空斋，不听声谡谡。\r\n缅怀文典可，佳画添几幅。\r\n更思僵卧人，岂只食无肉。\n\n作者：环山樵",
        "《咏檐前竹》\n萌开箨已垂，结叶始成枝。\r\n繁荫上蓊茸，促节下离离。\r\n风动露滴沥，月照影参差。\r\n得生君户牖，不愿夹华池。\n\n作者：沈约",
        "《送王侍御赴夏口座主幕》\n君为珠履三千客，我是青衿七十徒。\r\n礼数全优知隗始，讨论常见念回愚。\r\n黄鹤楼前春水阔，一杯还忆故人无？\n\n作者：杜牧",
        "《黄鹤楼》\n高槛危檐势若飞，孤云野水共依依。\r\n青山万古长如旧，黄鹤何年去不归。\r\n岸映西山城半出，烟生南浦树将微。\r\n定知羽客无因见，空使含情对落晖。\n\n作者：贾岛",
        "《吊祢正平》\n曹瞒忍杀杨德祖，不敢复害祢正平。\r\n区区黄祖雀鼠辈，乃以嬉笑生五兵。\r\n才虽可爱亦可忌，人间险过羊肠路。\r\n不锄骄气祸之媒，祖也不仁衡未智。\r\n黄鹤楼前江水平，鹦鹉洲边春草青。\r\n凭君酹酒吊孤冢，古来贤哲非贪生。 \n\n作者：王炎（双溪）",
        "《余过荆州张安国已请祠先行》\n心事何曾吐一分，鼓严早已报三声。\r\n元戎十乘公先启，野渡孤舟我自横。\r\n细看好山须少驻，缓摇柔橹莫多鸣。\r\n倘能黄鹤楼前见，安得春江尾柁行。\n\n作者：王质",
        "《读翰林集》\n 太白谪仙人，换酒鹔鹴裘。\r\n扁舟弄云海，声动南诸侯。\r\n诸侯尽郊迎，葆吹罗道周。\r\n哆目若饿虎，逸翰飞灵虬。\r\n落日青山亭，浮云黄鹤楼。\r\n浩浩歌谣兴，滔滔江汉流。\r\n下交魏王屋，长揖韩荆州。\r\n千载有英气，兰君安可俦。\r\n\n\n作者：田锡（表圣）",
        "《湖学别苏召叟》\n失学老无成，宁不心自慊。\r\n子聊生吾后，逸俟眼未见。\r\n委身入罏锤，顾此金百炼。\r\n有如顽钝质，岂可便磨划。\r\n看君说经旨，不异瓴水建。\r\n小诗虽有技，风味亦不浅。\r\n我途未易穷。本自安眠饭。\r\n俯仰道德光。耳目自濡染。\r\n凉风忽秋思，一夜窗纸飐。\r\n平生湖海梦，高兴动淮沔。\r\n追思狂踪迹，失处不可掩。\r\n醉捶黄鹤楼，一掷财百万。\r\n只今觉衰甚，四海游已倦。\r\n所馀习气在，未了一第欠。\r\n师友贵隆亲，古学当自反。\r\n小夫事机械，心甚山川险，\r\n半生客吴粤，生死交情见。\r\n谁知尘土中，得君初识面。\r\n何时束装来，草草衾裘辨。\r\n密迩恋轩诚，功名期岁晚。 \n\n作者：刘过",
        "《治西湖诗》\n史氏导漳水，西门溉河潮。\r\n图始未能悦，克终良可要。\r\n拥锸劝年首，提爵劳春朝。\r\n平皋草色嫩，通林鸟声娇。\r\n已集故池鹜，行莳新田苗。\r\n何吁畚筑苦，方驩鱼稻饶。\n\n作者：范雲",
        "《陪杭州郡使燕西湖亭》\n小亭移宴近云端，十里山图马上看。\r\n青壁远光凌鸟峻，碧湖深影鉴人寒。\r\n诗成病愈生犀角，酒引娇娃活牡丹。\r\n归去不须愁暮雨，高唐神女属仙坛。\n\n作者：张祜",
        "《题灵岩寺》\n北寺三年别，西湖十里程。\r\n山门桥上转，石路阁中行。\r\n地入千重险，江分一面平。\r\n引藤闻鼠乱，窥洞见龙惊。\r\n嶂月排檐出，屏风倚槛成。\r\n猿寻青壁过，树绕碧崖生。\r\n小殿灵云影，高廊下水声。\r\n何当还梦谢，尽我一诗情。\n\n作者：张祜",
        "《赠赵侍御》\n禄放迹异端，偏荒事同蹇。苟忘风波累，俱会云壑践。\r\n险式压西湖，侨庐对南岘。夜楼江月入，朝幌山云卷。\r\n山势远涛连，江途斜汉转。坐啸予多暇，行吟子独善。\r\n并辔躧郊郭，方舟玩游演。虚声万籁分，水色千里辨。\r\n不知岸阴谢，再见春露泫。绿壤发欣颜，华年助虫篆。\r\n上世时难接，古人情可选。泊渚烦为媒，多才怨成褊。\r\n长沙鵩作赋，任道可知浅。请从三已心，荣辱两都遣。 \n\n作者：张说",
        "《题汉州西湖》\n西湖天下名，可以濯吾缨。\r\n况是携家赏，从妨半驿程。\r\n尝茶春味渴，断酒晚怀清。\r\n尽得幽人趣，犹嫌守吏迎。\r\n重餐逢角暮，百事喜诗成。\r\n坐阻湘江谪，谁为话政声。\n\n作者：薛能",
        "《题君山》\n 曾于方外见麻姑，闻说君山自古无。\r\n元是昆仑山顶石，海风吹落洞庭湖。\r\n\n\n作者：方干",
        "《秋晚自洞庭湖别业寄穆秀才》\n破村寥落过重阳，独自撄宁葺草房。\r\n风撦红蕉仍换叶，雨淋黄菊不成香。\r\n野猿偷栗重窥户，落雁疑人更绕塘。\r\n他日若修耆旧传，为予添取此书堂。\n\n作者：皮日休",
        "《绝句 · 其十六》\n朝游北越暮苍梧，袖里青蛇胆气粗。\r\n三入岳阳人不识，朗吟飞过洞庭湖。\n\n作者：吕岩",
        "《中秋夜君山台望月》\n大堤花里锦江前，诗酒同游四十年。\r\n不料中秋最明夜，洞庭湖上见当天。\n\n作者：李涉",
        "《题洞庭湖》\n可怜洞庭湖，恰到三冬无髭须。\n\n作者：蔡押衙",
        "《过洞庭湖》\n浪高风力大，挂席亦言迟。及到堪忧处，争如未济时。\r\n鱼龙侵莫测，雷雨动须疑。此际情无赖，何门寄所思。\n\n作者：裴说",
        "《上岳守》\n入郭宽万里，岳阳堪画图。\r\n及窥贤太守，不见洞庭湖。\n\n作者：裴说",
        "《 平山堂 》\n昔日西风卷地狂，只堪吹雁过潇湘。\r\n黄沙万里暮天远，白水一杯秋井香。\r\n杨柳年年人老大，江山处处客凄凉。\r\n朅来无限兴亡事，泪落淮南古战场。\r\n\n\n作者：吴潜",
        "《平山堂吊古 》\n隔江山色画图中，故址荒来与庙通。\r\n画地雄吞淮海水，占星高直斗牛宫。\r\n试评蜀味长泉变，欲唱欧词古柳空。\r\n往事茫茫增感慨，聊凭戍卒指西东。\n\n作者：张蕴",
        "《 平山堂 》\n平山堂对妙高峰，极目郊原万里同。\r\n杳霭四垂天不尽，萦纡一带水无穷。\r\n城闉遥隔芙蓉浦，栏槛几经杨柳风。\r\n想见风流贤太守，一尊时复酹欧翁。 \n\n作者：赵善括",
        "《平山堂观雨 》\n午枕藜床梦忽惊，柳边雷送雨如倾。\r\n蜀冈西望芜城路，银竹森森十里横。\n\n作者：释道潜",
        "《登平山堂故址 》\n蜀山有堂已改作，骑马出门西北行。日落牛羊散平楚，风高鸿雁过三城。\r\n山河已失金汤固，汗竹空遗带砺盟。骆驼坡头孔融墓，令人忆尔泪纵横。\r\n\n\n作者：李孝光",
        "《送刘判官赴丰州》\n衔杯吹急管，满眼起风砂。\r\n大漠山沉雪，长城草发花。\r\n策行须战伐，寇至莫言家。\r\n余亦祈勋者，如何别左车。\n\n作者：卢纶",
        "《送流人》\n独向长城北，黄云暗塞天。\r\n流名属边将，旧业作公田。\r\n拥雪添军垒，收冰当井泉。\r\n知君住应老，须记别乡年。\n\n作者：张籍",
        "《续古二十九首》\n大尧登宝位，麟凤焕宸居。\r\n海曲沾恩泽，还生比目鱼。\r\n生值揖逊历，长歌东南春。\r\n钓鳌年三十，未见天子巡。\r\n轩辕承化日，群凤戏池台。\r\n大朴衰丧后，仲尼生不来。\r\n大道归孟门，萧兰日争长。\r\n想得巢居时，碧江应无浪。\r\n矻矻蓬舍下，慕君麒麟阁。\r\n笑杀王子乔，寥天乘白鹤。\r\n杳杳巫峡云，悠悠汉江水。\r\n愁杀几少年，春风相忆地。\r\n吴洲采芳客，桂棹木兰船。\r\n日晚欲有寄，裴回春风前。\r\n仙家风景晏，浮世年华速。\r\n邂逅汉武时，蟠桃海东熟。\r\n南国珊瑚树，好裁天马鞭。\r\n鱼龙不解语，海曲空蝉娟。\r\n周穆恣游幸，横天驱八龙。\r\n宁知泰山下，日日望登封。\r\n秦国饶罗网，中原绝麟凤。\r\n万乘巡海回，鲍鱼空相送。\r\n秦家无庙略，遮虏续长城。\r\n万姓陇头死，中原荆棘生。\r\n秦作东海桥，中州鬼辛苦。\r\n纵得跨蓬莱，群仙亦飞去。\r\n隋炀弃中国，龙舟巡海涯。\r\n春风广陵苑，不见秦宫花。\r\n范子相句践，灭吴成大勋。\r\n虽然五湖去，终愧磻溪云。\r\n麟凤识翔蛰，圣贤明卷舒。\r\n哀哉嵇叔夜，智不及鶢鶋。\r\n战地三尺骨，将军一身贵。\r\n自古若吊冤，落花少于泪。\r\n楚国千里旱，土龙日已多。\r\n九谷竟枯死，好云闲嵯峨。\r\n汉家三殿色，恩泽若飘风。\r\n今日黄金屋，明朝长信宫。\r\n南园杏花发，北渚梅花落。\r\n吴女妒西施，容华日消铄。\r\n山鸡理毛羽，自言胜乌鸢。\r\n一朝逢鸑鷟，羞死南海边。\r\n秦家卷衣贵，本是倡家子。\r\n金殿一承恩，貂蝉满乡里。\r\n魏宫薛家女，秀色倾三殿。\r\n武帝鼎湖归，一身似秋扇。\r\n婵娟越机里，织得双栖凤。\r\n慰此殊世花，金梭忽停弄。\r\n学古三十载，犹依白云居。\r\n每览班超传，令人慵读书。\r\n雄剑久濩落，夜吟秋风起。\r\n不是懒为龙，此非延平水。\r\n朝为杨柳色，暮作芙蓉好。\r\n春风若有情，江山相逐老。\r\n景龙临太极，五凤当庭舞。\r\n谁信壁间梭，升天作云雨。\r\n曾梦诸侯笑，康囚议脱枷。\r\n千根池底藕，一朵火中花。\n\n作者：陈陶",
        "《登八达岭》\n策马出居庸，盘回上碧峰。\r\n 坐窥京邑尽，行绕塞垣重。\r\n夕照沉千帐，寒声折万松。\r\n 回瞻陵寝地，云气总成龙。\n\n作者：沈用济",
        "《饮马长城窟》\n介马渡龙堆，涂萦马屡回。前访昌海驿，\r\n杂种宼轮台。旌幕卷烟雨，徒御犯冰埃。\n\n作者：沈约",
        "《江上阻风 》\n睡起无聊倚舵楼，瞿塘西望路悠悠。\r\n长江巨浪征人泪，一夜西风共白头。\n\n作者：宋琬",
        "《凤凰台次李太白韵》\n高台不见凤凰游，浩浩长江入海流。\r\n舞罢青蛾同去国，战残白骨尚盈丘。\r\n风摇落日催行棹，潮卷新沙换故洲。\r\n结绮临春无处觅，年年荒草向人愁。\n\n作者：郭祥正",
        "《 长江 》\n长江滚滚来无尽，顺流逆挽纷成阵。\r\n谁令转侧入漕河，舟似凫鹥亦难进。\r\n长江漕河唇齿间，去留异态空浩叹。\r\n孰能稍激长江水，顾使漕河舟亦起。 \n\n作者：赵蕃（昌父）",
        "《再游蒋山》\n寒山寺里立斜晖，只有垂杨自在垂。\r\n不待新亭成洒涕，向来已识宁馨儿。 \n\n作者：李流谦",
        "《泊阊门》\n枫叶芦花暗画船，银筝断绝十三弦。\r\n西风只在寒山寺，长送钟声搅客眠。 \n\n作者：顾瑛",
        "《登鹳雀楼》\n迥临飞鸟上，高出世尘间。\r\n天势围平野，河流入断山。\n\n作者：畅当",
        "《和赵相公登鹳雀楼》\n危楼高架泬寥天，上相闲登立彩旃。树色到京三百里，\r\n河流归汉几千年。晴峰耸日当周道，秋谷垂花满舜田。\r\n云路何人见高志，最看西面赤阑前。\n\n作者：殷尧藩",
        "《幽兰》\n幽兰在山谷，本自无人识。\r\n只为馨香重，求者遍山隅。\n\n作者：陈毅",
        "《吴江垂虹亭作》\n【其一】\r\n断云一片洞庭帆，玉破鲈鱼金破柑。\r\n好作新诗继桑苎，垂虹秋色满东南。\r\n【其二】\r\n泛泛五湖霜气清，漫漫不辨水天形。\r\n何须织女支机石，且戏常娥称客星。\n\n作者：米芾",
        "《衡州九日诗》\n秋日正凄凄，茅茨复萧瑟。\n姬人荐初酝，幼子问残疾。\n园菊抱黄华，庭榴剖珠实。\n聊以著书情，暂遣他乡日。\n\n作者：江总",
        "《长安杂兴效竹枝体》\n万树凉生霜气清，中元月上九衢明。\r\n小儿竞把清荷叶，万点银花散火城。\n\n作者：庞垲"
    ]
}